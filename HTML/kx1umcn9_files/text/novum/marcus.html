<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
	<title>Biblia Sacra</title>
	<link type="text/css" rel="stylesheet" href="../../styles/0.css"/>
</head>

<body>
	<br/>
	<h1>ĒVANGELIUM AUCTŌRE MĀRCŌ</h1>
	<br/>
	<div class="chapter-toc">
		<a href="marcus.html#caput1">1</a>
		<a href="marcus.html#caput2">2</a>
		<a href="marcus.html#caput3">3</a>
		<a href="marcus.html#caput4">4</a>
	</div>
	<br/>
	<div id="caput1" class="chapter">
	<span class="padded-dropcap">1</span>
	<p>
		Initium ēvangeliī Jēsū Chrīstī, Deī Fīliī,
		<sup>2</sup>ut scrīptum est in vātibus:
	</p>

	<div class="poem">
		<p class="poem-line quote">“Ego tibi meum præmittam nūntium,</p>
		<p class="poem-line poem-indent-1 quote">quī tibi viam præparet.</p>
		<p class="poem-line quote"><sup>3</sup>Vōx clāmantis in sōlitūdine:</p>
		<p class="poem-line quote">‘Parāte viam Dominī;</p>
		<p class="poem-line poem-indent-1 quote">dīrigite sēmitās ejus.’”</p>
	</div>

	<p>
		<sup>4</sup>Baptīzābat Jōhannēs in sōlitūdine, et ēmendātiōnis vītæ baptisma pūblicābat ad peccātōrum veniam.
		<sup>5</sup>Ad eumque proficīscēbātur tōta Jūdæa regiō, ac Hierosolymītānī, et ab eō baptīzābantur omnēs in Jordāne fluviō, cōnfitentēs peccāta sua.
		<sup>6</sup>Erat autem Jōhannēs indūtus camēlīnīs pilīs, lateribus pelliceō cingulō cīnctīs, vescēbāturque locustīs et melle silvestrī.
		<sup>7</sup>Atque hujusmodī verbīs pūblicē docēbat: “Venit quīdam post mē, adeō mē præstantior, ut ego nōn sim dignus quī ejus calceōrum corrigiam prōnus solvam.
		<sup>8</sup>Ego quidem vōs aquā baptīzāvī, at is vōs Sānctō Spīritū baptīzābit.”
	</p>

	<p>
		<sup>9</sup>Accidit autem ut per eōs diēs venīret Jēsūs ā Nazarēthā Galilææ, isque ā Jōhanne baptīzātus est in Jordāne,
		<sup>10</sup>quī Jōhannēs simul ac ex aquā ēgressus est, vīdit cælum findī, et Spīritum quasi columbam dēscendere in eum.
		<sup>11</sup>Exstititque vōx ex cælō: “Tū es meus cārissimus fīlius, quī mihi acceptus es.”
	</p>

	<p>
		<sup>12</sup>Statimque Spīritus eum ēgit in sōlitūdinem,
		<sup>13</sup>ibique fuit in sōlitūdine diēs quadrāgintā, tentātusque est ā Satanā, eratque cum ferīs, et eī ministrābant angelī.
	</p>

	<p>
		<sup>14</sup>Postquam autem captus est Jōhannēs, vēnit Jēsūs in Galilæam, dīvīnīque rēgnī ēvangelium pūblicāvit,
		<sup>15</sup>dīcēns, ‘complētum esse tempus, et īnstāre Deī rēgnum, corrigerent sē, et ēvangeliō crēderent.’
	</p>

	<p>
		<sup>16</sup>Ambulāns autem apud Galilææ lacum, vīdit Simōnem et Andrēam ejus frātrem, jacientēs in lacum rētia, erant enim piscātōrēs.
		<sup>17</sup>Et Jēsūs dīxit iīs: “Venīte post mē, et efficiam ut sītis hominum piscātōrēs.”
		<sup>18</sup>Atque illī cōnfestim, relictīs suīs rētibus, eum secūtī sunt.
	</p>

	<p>
		<sup>19</sup>Inde paululum prōgressus vīdit Jācōbum Zebedæī fīlium, et Jōhannem ejus frātrem, quī et ipsī in nāvī reficiēbant fundās,
		<sup>20</sup>eōsque prōtinus vocāvit, atque illī patre suō Zebedæō in nāvī cum mercēnāriīs relictō, eum subsecūtī sunt.
	</p>

	<p>
		<sup>21</sup>Profectī sunt autem Capharnāum, atque ille continuō ingressus Sabbatīs in collēgium docet,
		<sup>22</sup>illīs ad ejus doctrīnam attonitīs, quippe quī eōs docēret ut potestāte præditus, nōn ut scrībæ.
		<sup>23</sup>Erat autem in eōrum collēgiō homō impūrum habēns spīritum, quī sīc exclāmāvit:
		<sup>24</sup>“Heu, quid tibi nōbīscum reī est, Jēsū Nazarēne? Vēnistī perditum nōs? Sciō tē quis sīs—Sānctus Deī.”
	</p>

	<p>
		<sup>25</sup>At Jēsūs eum increpuit, dīcēns: “Obmūtēsce, et ex istō migrā.”
	</p>

	<p>
		<sup>26</sup>Tum illum spīritus impūrus lacerāvit, et ingentī cum clāmōre exiit ex eō,
		<sup>27</sup>id quod admīrātī sunt omnēs, ita ut inter sēsē disceptārent, ‘quidnam id esset? quænam ea foret nova doctrīna? quod per potestātem etiam impūrīs spīritibus imperāret, iīque eī pārērent.’
		<sup>28</sup>Itaque dīmānāvit celeriter ejus fāma in omnia Galilæa fīnitima.
	</p>

	<p>
		<sup>29</sup>Simul ac autem ex collēgiō ēgressī sunt, vēnērunt in ædēs Simōnis et Andrēæ, cum Jācōbō et Jōhanne.
		<sup>30</sup>Socrus autem Simōnis jacēbat febrīcitāns, id quod illī eī statim dīxērunt.
		<sup>31</sup>Atque ipse eam aggressus, ejus manū prehēnsā allevāvit; eaque prōtinus līberāta febre, coepit iīs ministrāre.
	</p>

	<p>
		<sup>32</sup>Sub vesperum autem, occidente sōle, afferēbantur ad eum omnēs male affectī, ac furiōsī,
		<sup>33</sup>tōtaque cīvitās convēnerat ad forēs.
		<sup>34</sup>Atque ille multōs, quī variīs morbīs vexābantur, sānāvit, et multa dæmonia ējēcit, neque sinēbat dīcere dæmonia, ‘sē scīre eum esse Chrīstum.’
	</p>

	<p>
		<sup>35</sup>Māne autem, multā adhūc nocte, surrēxit exiitque Jēsūs, et abiit in dēsertum locum, atque illīc ōrābat.
		<sup>36</sup>Quem cōnsecūtī Simōn et ejus comitēs,
		<sup>37</sup>eumque nactī, dīcunt eī ‘eum ab omnibus conquīrī.’
	</p>

	<p>
		<sup>38</sup>Quibus ille: “Eāmus,” inquit, “in fīnitima oppidula, ut illīc quoque prædicem. Hāc enim dē causā profectus sum.”
		<sup>39</sup>Itaque pūblicē docēbat in eōrum collēgiīs per tōtam Galilæam, et dæmonia ējiciēbat.
	</p>

	<p>
		<sup>40</sup>Aggressus autem eum leprōsus, congenuclāns, hujusmodī verbīs rogāvit: “Sī vīs, potes mē pūrgāre.”
	</p>

	<p>
		<sup>41</sup>Et Jēsūs miseritus, illum porrēctā manū tetigit: “Volō,” inquit eī; “pūrgātor.”
		<sup>42</sup>Et simul eō locūtō, discessit ab illō lepra, isque pūrgātus est.
	</p>

	<p>
		<sup>43</sup>Eī autem interminātus, eum prōtinus ējēcit,
		<sup>44</sup>et, “Vidē,” inquit, “nē cui quid dīcās, sed ī ostēnsum tē sacerdōtī, et offer ob tuī pūrgātiōnem quæ præcēpit Mōsēs, ut iīs essent testimōniō.”
		<sup>45</sup>At ille ēgressus, coepit multa prædicāre, et rem ita dīvulgāre, ut Jēsūs nōn jam posset palam in urbēs ingredī, sed forīs dēsertīs in locīs esset, cum quidem ad eum venīrētur undique.
	</p>

	</div>

	<div id="caput2" class="chapter">
	<span class="padded-dropcap">2</span>
	<p>
		Cum autem rūrsus post aliquot diēs ingressus esset Capharnāum,
		<sup>2</sup>ubi audītum est eum esse domī, prōtinus tam multī convēnērunt, ut eōs nē vestibulum quidem caperet.
		<sup>3</sup>Ad quōs cum verba faceret, veniunt ad eum quīdam membrīs captum ferentēs, quī ā quattuor portābātur,
		<sup>4</sup>quī cum ad eum accēdere propter hominum turbam nōn possent, dētēxērunt tēctum ubi erat ille, factōque forāmine, dēmīsēre grabātum in quō jacēbat sīderātus.
		<sup>5</sup>Eōrum vīsā fīdūciā, Jēsūs dīcit sīderātō: “Nāte, ignōscuntur tibi peccāta tua.”
	</p>

	<p>
		<sup>6</sup>Erant autem scrībārum quīdam illīc sedentēs, quī cum suīs animīs sīc cōgitābant:
		<sup>7</sup>“Quis fit, ut hic ita loquātur impiē? Quis potest ignōscere peccāta, nisi ūnus Deus?”
	</p>

	<p>
		<sup>8</sup>Tum Jēsūs, cum prōtinus animō suō eōs sīc sēcum cōgitāre cognōvisset, dīxit iīs: “Quid ista cōgitātis cum vestrīs animīs?
		<sup>9</sup>Utrum facilius est: dīcere sīderātō, ‘Ignōscuntur tibi peccāta,’ an dīcere, ‘Surge, et tolle grabātum tuum et ambulā’?
		<sup>10</sup>Atque ut sciātis potestātem habēre Fīlium Hominis ignōscendī in terrīs peccāta,
		<sup>11</sup>tibi dīcō,” inquit sīderātō, “surge, et sublātō grabātō tuō, abī domum tuam.”
		<sup>12</sup>Atque ille prōtinus surrēxit, sublātōque grabātō exiit cōram omnibus, adeō ut omnēs attonitī Deum collaudārent, ‘sēsē nihil umquam tāle vīdisse’ cōnfitentēs.
	</p>

	<p>
		<sup>13</sup>Profectus est autem rūrsus ad lacum, et ad eum omnēs vulgō veniēbant, isque eōs docēbat.
		<sup>14</sup>Præteriēns autem Jēsūs, cōnspicātus Lēvim Alphæī fīlium, ad pūblicānōrum mēnsam sedentem, dīcit eī: “Sequere mē.” Atque ille surrēxit, eumque secūtus est.
	</p>

	<p>
		<sup>15</sup>Accidit autem ut Jēsū in illīus ædibus convīvante, cum multī pūblicānī et improbī cum eō, ejusque discipulīs accumberent (erant enim multī quī eum secūtī fuerant),
		<sup>16</sup>scrībæ et Pharisæī, eō vīsō cum pūblicānīs et improbīs cibum capiente, quærerent ex ejus discipulīs, ‘quī fieret ut cum pūblicānīs et improbīs cibum pōtiōnemque sūmeret?’
	</p>

	<p>
		<sup>17</sup>Quō audītō, Jēsūs dīxit iīs: “Nōn egent valentēs medicō, sed male affectī. Nōn vēnī vocātum īnsontēs, sed sontēs ad frūgem.”
	</p>

	<p>
		<sup>18</sup>Cum solērent autem Jōhannis et Pharisæōrum discipulī jejūnāre, eum hujusmodī verbīs convēnērunt: “Quī fit ut Jōhannis et Pharisæōrum discipulī jejūnent, tuī discipulī nōn jejūnent?”
	</p>

	<p>
		<sup>19</sup>Quibus Jēsūs: “Possuntne quī nūptiās celebrant,” inquit, “dum iīs spōnsus adest jejūnāre? Quamdiū habent mēcum spōnsum, nōn possunt jejūnāre.
		<sup>20</sup>Sed veniet tempus, cum iīs spōnsus auferētur, quō quidem tempore jejūnābunt.
	</p>

	<p>
		<sup>21</sup>“Neque vērō quisquam pannī rudis pittacium assuit veterī vestīmentō. Aliōquī novum illud ejus supplēmentum auferret veteris partem, atque ita dēterior fieret fissūra.
		<sup>22</sup>Neque quisquam vīnum novum in veterēs utrēs recondit. Aliōquī rumperet utrēs vīnum novum, et vīnum effunderētur, et utrēs perderentur. Sed est vīnum novum in novōs utrēs condendum.”
	</p>

	<p>
		<sup>23</sup>Accidit autem ut eō per sata trānseunte, cum Sabbatī diēs esset, ejus discipulī iter facientēs spīcās vellerent.
		<sup>24</sup>Itaque Pharisæī dīxērunt eī: “Ēn, cūr faciunt Sabbatīs, quod nōn licet?”
	</p>

	<p>
		<sup>25</sup>Quibus ille: “Numquamne lēgistis,” inquit, “quid fēcerit Dāvīd, cum aliquandō egēret, et ēsurīret, ipse ejusque comitēs,
		<sup>26</sup>ut Deī domum ingressus, Abiāthāre pontifice, apposititiōs pānēs (quibus nōn nisi sacerdōtibus vescī fās est) comēderit, et suīs etiam comitibus impertīverit?
		<sup>27</sup>Sabbatum,” inquit iīs, “propter hominem factum est, nōn homō propter Sabbatum.
		<sup>28</sup>Itaque Dominus Fīlius est Hominis, etiam Sabbatī.”
	</p>

	</div>

	<div id="caput3" class="chapter">
	<span class="padded-dropcap">3</span>
	<p>
		Ingressus est autem rūrsus in collēgium, ubi cum homō esset āridam habēns manum,
		<sup>2</sup>illī eum observābant, an Sabbatō eum sānāret, ut eum incūsārent.
		<sup>3</sup>Igitur ille hominī siccam habentī manum dīxit: “Surge in medium.”
		<sup>4</sup>Tum illōs alloquēns: “Licetne Sabbatīs benefacere, an malefacere? Vītam servāre, an interficere?”
		<sup>5</sup>Cumque illī tacērent, ille eōs īrātē circum intuitus, eōrum animī callum dolēns, dīcit hominī: Extende manum tuam. Atque ille extendit, eaque tam sāna reddita est, quam erat altera.
		<sup>6</sup>Pharisæī vērō ēgressī, prōtinus cum Hērōdiānīs cōnsilium dē eō perimendō cēpērunt.
	</p>

	<p>
		<sup>7</sup>At Jēsūs sēsē cum suīs discipulīs recēpit ad lacum, eumque ingēns hominum multitūdō ā Galilæā secūta est, et ā Jūdæā,
		<sup>8</sup>et ā Hierosolymīs, et ab Idūmæā, et ab agrō Transjordānīnō, Tyrōque et Sīdōnī fīnitimī, cum audīvissent quæ faceret, ad eum ingentī multitūdine vēnērunt.
		<sup>9</sup>Itaque ille suīs discipulīs mandāvit, ut sibi præstō esset nāvicula, propter turbam, nē ab illīs premerētur.
		<sup>10</sup>Multōs enim sānāverat, itaque ruēbant in eum, ut eum tangerent, quotquot erant in aliquō cruciātū.
		<sup>11</sup>Item spīritūs impūrī, cum eum aspexerant, accidēbant eī, et ita clāmābant: “Tū es Deī fīlius,”
		<sup>12</sup>quōs ille multum objūrgābat, nē sē manifēstum facerent.
	</p>

	<p>
		<sup>13</sup>Ascendit autem in montem, et advocāvit quōs voluit, atque ubi illī ad eum vēnērunt,
		<sup>14</sup>cōnstituit duodecim, quī sē comitārentur, et quōs ad pūblicē docendum dīmitteret,
		<sup>15</sup>quīque potestātem habērent cūrandī morbōs, et dæmonia ējiciendī.
		<sup>16</sup>Imposuit autem Simōnī nōmen Petrum,
		<sup>17</sup>itemque Jacōbum Zebedæī fīlium, et Jōhannem Jacōbī frātrem, quibus nōmina imposuit Boanergēs, hoc est tonitrūs fīliī,
		<sup>18</sup>et Andrēam, et Philippum, et Bartholomæum, et Matthæum, et Thōmam, et Jacōbum Alphæī fīlium, et Thaddæum, et Simōnem Cananītam,
		<sup>19</sup>et Jūdam Iscariōtam, eum ā quō prōditus est.
	</p>

	<p>
		<sup>20</sup>Deinde ubi domum vēnērunt, convēnit rūrsum multitūdō, adeō, ut nē cibum quidem capere possent.
		<sup>21</sup>Quō audītō, suī ad eum capiendum profectī sunt, dīcēbant enim, ‘eum esse īnsānum.’
		<sup>22</sup>Scrībæ autem, quī ā Hierosolymīs dēscenderant, dīcēbant eum habēre Beelzebūlem, et per dæmoniōrum prīncipem ēicere dæmonia.
	</p>

	<p>
		<sup>23</sup>At ille eōs advocātōs sīc est per similitūdinēs allocūtus: “Potestne Satanās Satanam ējicere?
		<sup>24</sup>Quod sī quod rēgnum ab sēsē dissīdet, id rēgnum stāre nōn potest.
		<sup>25</sup>Aut sī qua domus sēcum ipsa dissīdet, ea domus stāre nōn potest.
		<sup>26</sup>Quod sī Satanās sēcum ipse pugnat, ac dissīdet, stāre nequit, sed fīnem habēbit.
		<sup>27</sup>Nōn potest quisquam alicujus potentis supellectilem, in ejus ædēs ingressus, dīripere, nisi prius potentem illum vinciat, atque ita dēmum ejus ædēs dīripiat.
		<sup>28</sup>Certō scītōte, omnium hominum generī peccāta, et quæcumque maledicta dīxerint, ea esse ignōscenda.
		<sup>29</sup>Sed quī Sānctō Spīrituī male dīxerit, numquam assecūtūrus est veniam, sed obnoxius est suppliciō sempiternō.”
		<sup>30</sup>Quoniam dīcēbant, ‘eum immundum habēre spīritum.’
	</p>

	<p>
		<sup>31</sup>Vēnērunt autem ejus māter et frātrēs, forīsque manentēs cūrārunt eum arcessendum,
		<sup>32</sup>cum quidem eum circumsedēret hominum multitūdō. Cum igitur illī eī dīxissent, adesse forīs ejus mātrem, et frātrēs quī eum quærerent,
		<sup>33</sup>ille sīc iīs respondit: “Quæ est mea māter, meīque frātrēs?”
		<sup>34</sup>Tum circumspectīs discipulīs, quī sē circumsedēbant: “Ecce mea māter, inquit, meīque frātrēs.
		<sup>35</sup>Quisquis enim Deī voluntātī pāret, is meus frāter, et soror, et māter est.”
	</p>

	</div>

	<div id="caput4" class="chapter">
	<span class="padded-dropcap">4</span>
	<p>
		Rūrsus autem cœpit ad lacum docēre, tantaque ad eum convēnit hominum multitūdō, ut nāvem ingressus sedēret in lacū, et omnem multitūdinem, quæ apud lacum in terrā erat,
		<sup>2</sup>multa per similitūdinēs docēret, et inter docendum sīc iīs dīceret:
		<sup>3</sup>“Audīte! Profectus est aliquandō quīdam sator ad serendum.
		<sup>4</sup>Atque inter serendum accidit, ut aliud caderet apud viam, id quod comēdērunt āereæ volucrēs, quæ supervēnērunt.
		<sup>5</sup>Aliud cecidit in saxētum, ubi nōn multam habēbat humum, idque statim exortum est, quod profundam terram nōn habēret.
		<sup>6</sup>Deinde ortō sōle, æstuāvit, et quoniam rādīcem nōn habēbat, āruit.
		<sup>7</sup>Aliud cecidit in spīnās, quæ spīnæ crēvērunt, idque suffōcārunt, ita ut frūctum nōn ēdiderit.
		<sup>8</sup>Aliud cecidit in bonam terram, ēdiditque frūctum, quī tantō incrēmentō auctus est, ut extulerit partim cum trīgēsimō, partim cum sexāgēsimō, partim cum centēsimō.
		<sup>9</sup>Quī aurēs habet ad audiendum,” inquit iīs, “audiat.”
	</p>

	<p>
		<sup>10</sup>Cum autem seorsum esset, interrogārunt eum suī, cum duodecim, dē eā similitūdine.
		<sup>11</sup>Quibus ille: “Vōbīs datum est,” inquit, “rēgnī Deī arcānum nōsse. At cum illīs exterīs omnia per similitūdinēs aguntur,
		<sup>12</sup>ut 
	</p>

	<div class="poem">
		<p class="poem-line quote">“‘aspiciant, neque videant,</p>
		<p class="poem-line poem-indent-1 quote">et audiant, nec intellegant,</p>
		<p class="poem-line quote">nē ad frūgem redeant,</p>
		<p class="poem-line poem-indent-1 quote">atque ita iīs ignōscantur peccāta.’</p>
	</div>

	<p>
		<sup>13</sup>“An nescītis hanc similitūdinem?” inquit iīs. “Quō pactō vērō similitūdinēs omnēs cognōscētis?
		<sup>14</sup>Sator sermōnem serit.
		<sup>15</sup>Secundum viam autem ubi seritur sermō, iī sunt quī simul ac audīvērunt, venit Satanās, tollitque satum in eōrum animīs sermōnem.
		<sup>16</sup>Similiter quī in saxētum seruntur, iī sunt, quī cum sermōnem audiunt, eum prōtinus accipiunt cum lætitiā.
		<sup>17</sup>Vērum nōn habent in sēsē rādīcem, sed temporāriī sunt. Deinde ortā propter sermōnem calamitāte, aut īnsectātiōne, citō dīmoventur.
		<sup>18</sup>Quī autem in spīnās seruntur, iī sunt quī sermōnem audiunt,
		<sup>19</sup>sed superveniunt hujus vītæ cūræ, et dīvitiārum fallācia, reliquārumque rērum cupiditātēsque sermōnem ita suffōcant, ut sit īnfrūctuōsus.
		<sup>20</sup>At in bonam terram satī, iī sunt quī sermōnem, et audiunt et admittunt, et frūctum ferunt partim trīgēcuplum, partim sexāgēcuplum, partim centuplum.”
	</p>

	<p>
		<sup>21</sup>Item hoc dīxit iīs: “Numquid accenditur lucerna, ut sub modiō pōnātur, aut sub lectō? Nōn ut in candēlābrō pōnātur?
		<sup>22</sup>Nihil enim est tam occultum quod nōn sit patefaciendum, neque quidquam tam arcānē sit, quod nōn palam futūrum sit.
		<sup>23</sup>Sī quis aurēs ad audiendum habet, audiat.
	</p>

	<p>
		<sup>24</sup>“Vidēte quid audiātis,” inquit iīs. “Quā mēnsūrā mētiēminī, mētiendum vōbīs est, et vōbīs addētur audientibus.
		<sup>25</sup>Nam quī habet, eī dabitur, quī vērō nōn habet, etiam quod habet ēripiētur eī.”
	</p>

	<p>
		<sup>26</sup>Deinde dīcēbat: “Perinde est cæleste rēgnum, ac sī quis jaciat humī sēmen,
		<sup>27</sup>deinde dormiat, atque surgat noctēs et diēs, sēmenque germinet, et grandēscat, eō nesciente.
		<sup>28</sup>Nam terra, sponte suā parit, prīmum herbam, deinde spīcam, deinde plēnum in spīcā frūmentum.
		<sup>29</sup>Simul ac autem frūctus adolēvit, ille falcem immittit, quoniam messis adest.”
	</p>

	<p>
		<sup>30</sup>Item dīcēbat: “Cui assimilābimus rēgnum Deī? Aut quā id comparātiōne comparābimus?
		<sup>31</sup>Perinde est ac grānum sināpī, quod cum in terrā satum est, est quidem omnium terrestrium sēminum vel minimum.
		<sup>32</sup>Sed cum est satum, crēscit, fitque omnium maximum olerum, tantōsque rāmōs prōcreat, ut possint sub ejus umbrā āereæ volucrēs nīdulārī.”
	</p>

	<p>
		<sup>33</sup>Hujusmodī similitūdinibus multīs ad illōs verba faciēbat, prout audīre poterant.
		<sup>34</sup>Nec eōs absque similitūdine alloquēbātur, sed seorsum discipulīs suīs explicābat omnia.
	</p>

	<p>
		<sup>35</sup>Dīxit autem iīs illō diē sub vesperam: “Trājiciāmus.”
		<sup>36</sup>Itaque illī, omissā hominum multitūdine, eum admīsērunt, ut erat in nāvī, cum quidem aliæ quoque nāviculæ essent ūnā cum eō.
		<sup>37</sup>Exstitit autem tanta ventī procella, ut flūctūs adeō nāvem invāderent, ut ea jam replērētur,
		<sup>38</sup>cum esset ipse in puppī, super cervīcālī dormiēns. Igitur illī eum excitant, et: “Magister,” inquiunt, “nihilne hoc cūrās, quod perīmus?”
	</p>

	<p>
		<sup>39</sup>At ille expergēfactus, ventum objūrgāvit et lacuī dīxit: “Tacē! Obmūtēsce!” Itaque sēdātō ventō, magna tranquillitās exstitit.
	</p>

	<p>
		<sup>40</sup>Et ille: “Adeōne timidī estis?” inquit iīs. “Quī fit ut fīdūciam nōn habeātis?”
	</p>

	<p>
		<sup>41</sup>Illī vērō ingentī metū perculsī, dīcere inter sēsē: “Et quis est hic, ut eī ventus et lacus oboediant?”
	</p>
	</div>
</body>
</html>
