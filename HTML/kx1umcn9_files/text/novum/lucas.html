<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
	<title>Biblia Sacra</title>
	<link type="text/css" rel="stylesheet" href="../../styles/0.css"/>
</head>

<body>
	<br/>
	<h1>ĒVANGELIUM AUCTŌRE LŪCĀ</h1>
	<br/>
	<div class="chapter-toc">
		<a href="lucas.html#caput1">1</a>
		<a href="lucas.html#caput2">2</a>
		<a href="lucas.html#caput3">3</a>
	</div>
	<br/>
	<div id="caput1" class="chapter">
	<span class="padded-dropcap">1</span>
	<p>
		Quandōquidem aggressī sunt multī nārrātiōnem contexere compertārum apud nōs rērum,
		<sup>2</sup>quemadmodum nōbīs trādidērunt, quī ab initiō et spectātōrēs et administrātōrēs reī fuērunt:
		<sup>3</sup>vīsum est etiam mihi, quī omnia ā capite dīligenter cōnsectātus sim, tibi ōrdine scrībere, optime Theophile,
		<sup>4</sup>ut quās audītiōne accēpistī rēs, eās certō cognōscās.
	</p>

	<p>
		<sup>5</sup>Fuit temporibus Hērōdis Jūdææ rēgis sacerdōs quīdam nōmine Zacharīās, Ābīānæ classis, cujus uxor erat Aharōne prōgnāta, nōmine Elisabeta.
		<sup>6</sup>Erant autem ambō apud Deum jūstī, sēsē in omnibus Dominī præceptīs ac īnstitūtīs gerentēs inculpātōs.
		<sup>7</sup>Sed nōn erant iīs līberī: quandōquidem et Elisabeta sterilis erat, et ambō ætāte prōvectā.
	</p>

	<p>
		<sup>8</sup>Accidit, dum is in suæ classis ōrdine sacerdōtiō cōram Deō fungitur,
		<sup>9</sup>ex mōre sacerdōtiī ut eī suffiendī sors obtingeret. Itaque in Dominī ædem ingressus est,
		<sup>10</sup>omnī populī multitūdine forīs hōrā suffītiōnis ōrante.
	</p>

	<p>
		<sup>11</sup>Appāruit autem eī Dominī angelus ad āræ suffītōriæ dexteram astāns.
		<sup>12</sup>Quō vīsō, turbātus Zacharīās, et timōre perculsus est.
		<sup>13</sup>Sed eum sīc allocūtus est angelus: “Nē metue, Zacharīā, nam exaudītæ sunt tuæ precēs: et tua conjux Elisabeta tibi fīlium pariet, quem Jōhannem nōmine vocābis,
		<sup>14</sup>quī tibi gaudiō erit et lætitiæ, multīque ex ejus nātīvitāte gaudēbunt;
		<sup>15</sup>erit enim in Dominī cōnspectū magnus. Nec vīnum, nec tēmētum bibet, ac Sacrō Spīritū plēnus erit jam ab uterō mātris,
		<sup>16</sup>et Isrāēlītārum multōs ad Dominum ipsōrum Deum reconciliābit,
		<sup>17</sup>eumque antecēdet ipse, Ēliānō spīritū potentiāque præditus, ut patrum animōs ad nātōs convertat, et contumācēs ad jūstōrum prūdentiam perdūcat, Dominōque compositum populum præparet.”
	</p>

	<p>
		<sup>18</sup>At Zacharīās: “Unde istud cognōscam?” inquit angelō, “cum et ego sim senex, et uxor mea jam grandis nātū?”
	</p>

	<p>
		<sup>19</sup>Cui angelus respondēns inquit: “Ego sum Gabriēl, quī Deō appāreō, et missus sum ut tē alloquerer, tibique hæc læta nūntiārem.
		<sup>20</sup>Atque hoc sīc habētō, tē fore mūtum, et loquendī impotem dōnec hæc ēvēnerint, quoniam meīs dictīs nōn crēdidistī, quæ suō tempore comprobābuntur.”
	</p>

	<p>
		<sup>21</sup>Exspectābat autem populus Zacharīam, eumque tam diū in æde morārī mīrābātur.
		<sup>22</sup>Is vērō ēgressus, eōs alloquī nōn poterat. Itaque intellēxērunt, eum vīsum aliquod in æde vīdisse. Ipse vērō iīs innuēbat, remānsitque mūtus.
	</p>

	<p>
		<sup>23</sup>Ac perāctō suī mūneris spatiō, domum petiit.
		<sup>24</sup>Post id tempus concēpit ejus uxor Elisabeta, et sē quīnque mēnsēs abdidit,
		<sup>25</sup>proptereā quod hæc eī præstitisset Dominus, dum ejus inter hominēs dēdecus abolēre cūrat.
	</p>

	<p>
		<sup>26</sup>Mēnse autem sextō missus est ā Deō angelus Gabriēl, in oppidum Galilææ, nōmine Nazarētham,
		<sup>27</sup>ad virginem dēspōnsam virō, quī nōmen habēbat Jōsēphus, ex domō Dāvīdis. Virginis autem Marīa nōmen erat.
		<sup>28</sup>Ad eam ingressus angelus, dīxit: “Salvē accepta, cui Dominus adest, quæque es mulierum fortūnātissima.”
	</p>

	<p>
		<sup>29</sup>At illa, eō vīsō, ejus sermōne turbāta, cōgitābat quālis esset ea salūtātiō.
		<sup>30</sup>Et angelus: “Nē metue, Marīa, nam propitium habēs Deum,
		<sup>31</sup>ac scītō, tē uterō conceptūram, paritūramque fīlium quem Jēsum nōmine vocābis.
		<sup>32</sup>Is erit magnus, et Suprēmī fīlius vocābitur, eīque dabit Dominus Deus solium Dāvīdis, ejus parentis,
		<sup>33</sup>isque in Jācōbeōrum domum rēgnābit in perpetuum, nec ūllus ejus rēgnī fīnis erit.”
	</p>

	<p>
		<sup>34</sup>At Marīa: “Quō pactō fīet istud?” inquit angelō, “cum ego virum nesciam?”
	</p>

	<p>
		<sup>35</sup>Et ille respondēns: “Tē Spīritus Sānctus,” inquit, “invādet, et Suprēmī vīs inumbrābit. Itaque sānctus iste partus dīcētur Deī Fīlius.
		<sup>36</sup>Et quidem Elisabeta, cognāta tua, concēpit et ipsa fīlium in senectūte suā, eīque jam sextus hic mēnsis agitur, quæ tamen sterilis dīcēbātur.
		<sup>37</sup>Adeō nūlla rēs est, quam Deus facere nōn possit.”
	</p>

	<p>
		<sup>38</sup>Tum Marīa: “Ecce mē Dominī servam, ēveniat mihi ita ut tū dīxistī.” Ita angelus ab eā discessit.
	</p>

	<p>
		<sup>39</sup>Per eōs diēs profecta est Marīa festīnanter in montāna, in urbem Jūdææ,
		<sup>40</sup>et ingressa domum Zacharīæ, salūtāvit Elisabetam.
		<sup>41</sup>Atque ubi audīvit Elisabeta Marīæ salūtātiōnem, exsultāvit īnfāns in ejus uterō, replētaque Sānctō Spīritū Elisabeta
		<sup>42</sup>exclāmāvit magnā vōce, et inquit: “Tū es mulierum fēlīcissima; fēlīx et istīus ventris fētus.
		<sup>43</sup>Unde autem hoc mihi, ut mē meī Dominī māter invīsat?
		<sup>44</sup>Nam simul ac tuæ salūtātiōnis vōx pervēnit ad meās aurēs, exsultāvit lætitiā īnfāns in ventre meō.
		<sup>45</sup>Beātam tē, quæ crēdiderīs perfectum īrī quæ tibi ā Dominō significāta sunt.”
	</p>

	<p>
		<sup>46</sup>Tum Marīa sīc fātur:
	</p>

	<div class="poem">
		<p class="poem-line">“Magnificat animus meus Dominum,</p>
		<p class="poem-line poem-indent-1"><sup>47</sup>exsultatque mea mēns dē Deō servātōre meō,</p>
		<p class="poem-line"><sup>48</sup>quī spectāverit humilitātem ancillæ suæ,</p>
		<p class="poem-line poem-indent-1">unde mē in posterum beātam prædicātūra sunt omnia sæcula.</p>
		<p class="poem-line"><sup>49</sup>Quoniam mihi magna fēcit præpotēns ille,</p>
		<p class="poem-line poem-indent-1">cujus et nōmen sānctum est,</p>
		<p class="poem-line"><sup>50</sup>et clēmentia perennis</p>
		<p class="poem-line poem-indent-1">ergā reverentēs eum.</p>
		<p class="poem-line"><sup>51</sup>Quī fortia patrat suō bracchiō,</p>
		<p class="poem-line poem-indent-1">prōflīgat eōs quī animī fastū īnsolēscunt.</p>
		<p class="poem-line"><sup>52</sup>Dēturbat potentēs dē foliīs,</p>
		<p class="poem-line poem-indent-1">et humilēs extollit.</p>
		<p class="poem-line"><sup>53</sup>Ēsurientēs bonīs explet,</p>
		<p class="poem-line poem-indent-1">et dīvitēs inānēs dīmittit.</p>
		<p class="poem-line"><sup>54</sup>Subvenit Isrāēlītīs suīs</p>
		<p class="poem-line poem-indent-1">clēmentiæ memor,</p>
		<p class="poem-line"><sup>55</sup>quemadmodum majōribus prōmīserat nostrīs,</p>
		<p class="poem-line poem-indent-1">Abrahāmō, et ejus futūræ posteritātī.”</p>
	</div>

	<p>
		<sup>56</sup>Mānsit autem Marīa cum eā circiter mēnsēs trēs, deinde domum revertit.
	</p>

	<p>
		<sup>57</sup>Elisabeta autem, exāctō ad pariendum tempore, fīlium genuit.
		<sup>58</sup>Et ejus vīcīnī atque cognātī, audientēs quantā Dominus ergā eam ūsus esset clēmentiā, congrātulābantur eī.
	</p>

	<p>
		<sup>59</sup>Octāvō autem diē puerum circumcīsum iērunt, et eum patris ejus nōmine Zacharīam appellābant,
		<sup>60</sup>sed contrādīxit ejus māter: “Nōn ita,” inquit, “sed vocābitur Jōhannēs.”
	</p>

	<p>
		<sup>61</sup>Cui illī: “Nūllus est,” inquiunt, “in cognātiōne tuā, quī istō nōmine nuncupētur.”
	</p>

	<p>
		<sup>62</sup>Deinde innuunt ejus patrī, quid eum vellet appellārī.
		<sup>63</sup>Et ille, petītā tabellā, scrīpsit, ‘ejus nōmen esse Jōhannem,’ id quod mīrātī sunt omnēs.
		<sup>64</sup>Atque ille apertō prōtinus ejus ōre, solūtāque linguā, loquī coepit, Deō grātiās agēns.
		<sup>65</sup>Metūque correptī sunt omnēs eōrum fīnitimī, ac per omnia Jūdææ montāna dictitābantur hæc omnia,
		<sup>66</sup>quæ quīcumque audierant, in animō repōnēbant, cōgitantēs, ‘quidnam futūrus esset ille puer?’ Atque eī Dominī manus aderat.
	</p>

	<p>
		<sup>67</sup>Zacharīās autem pater ejus, Sānctō Spīritū plēnus, vāticinātus est hīs verbīs:
	</p>

	<div class="poem">
		<p class="poem-line"><sup>68</sup>“Grātēs Dominō Isrāēlītārum Deō,</p>
		<p class="poem-line poem-indent-1">quī populī suī līberātiōnem prōcūret,</p>
		<p class="poem-line quote"><sup>69</sup>ērigatque nōbīs \emph{cornū salūtis</p>
		<p class="poem-line poem-indent-1 quote">in domō suī Dāvīdis,</p>
		<p class="poem-line quote"><sup>70</sup>(quemadmodum prōmīserat</p>
		<p class="poem-line poem-indent-1 quote">prīscōrum ōre sānctōrum suōrum vātum),</p>
		<p class="poem-line quote"><sup>71</sup>quō vindicēmur ab hostibus nostrīs,</p>
		<p class="poem-line poem-indent-1 quote">et ex omnium manū quī nōs ōdēre;</p>
		<p class="poem-line quote"><sup>72</sup>ut ūtātur clēmentiā ergā majōrēs nostrōs,</p>
		<p class="poem-line poem-indent-1 quote">et suī sānctī foederis recordētur,</p>
		<p class="poem-line quote"><sup>73</sup>quī jūrejūrandō prōmīserit</p>
		<p class="poem-line poem-indent-1 quote">Abrahāmō patrī nostrō,</p>
		<p class="poem-line quote"><sup>74</sup>datūrum sē nōbīs, ut intrepidē,</p>
		<p class="poem-line poem-indent-1 quote">ex hostium nostrōrum manū līberātī,</p>
		<p class="poem-line quote"><sup>75</sup>ipsum cōram piē jūstēque cōlāmus,</p>
		<p class="poem-line poem-indent-1 quote">tōtō vītæ nostræ tempore.</p>
<span class="quote"></span>
<span class="quote">	<br/></span>
<span class="quote"></span>
		<p class="poem-line quote"><sup>76</sup>Et puer Suprēmī vātēs vocābere,</p>
		<p class="poem-line poem-indent-1 quote">præībis enim Dominō, parātum viās ejus,</p>
		<p class="poem-line quote"><sup>77</sup>ad dandam salūtis cognitiōnem ejus populō,</p>
		<p class="poem-line poem-indent-1 quote">quod iīs venia datur peccātōrum,</p>
		<p class="poem-line quote"><sup>78</sup>per intimam Deī nostrī misericordiam</p>
		<p class="poem-line poem-indent-1 quote">quā nōs exaltō vīsit ortus,</p>
		<p class="poem-line quote"><sup>79</sup>quī appāreat iīs quī in tenebrīs et ātrā nocte dēgunt,</p>
		<p class="poem-line poem-indent-1 quote">ad dīrigendōs pedēs nostrōs in viam pācis.”</p>
	</div>

	<p>
		<sup>80</sup>Puer autem crēscēbat, et spīritū cōnfirmābātur, ac in dēsertīs agēbat usque ad diem, quā Isrāēlītīs ostenderētur.
	</p>

	</div>

	<div id="caput2" class="chapter">
	<span class="padded-dropcap">2</span>
	<p>
		Per id tempus dēcrētō prōmulgātum est ab Augustō Cæsare, ut cēnsērētur tōtus orbis,
		<sup>2</sup>quī prīmus cēnsus habitus est Quirīnō prætōre Syriæ.
		<sup>3</sup>Igitur cum omnēs ad profitendum in suam quisque cīvitātem proficīscerentur,
		<sup>4</sup>ascendit etiam Jōsēphus ex Galilæā, ex oppidō Nazarētha, in Jūdæam, in Dāvīdis oppidum, quæ Bēthlehēma vocātur, quod esset ipse Dāvīdicæ domūs atque familiæ,
		<sup>5</sup>ut profitērētur ūnā cum Marīā dēspōnsā sibi uxōre prægnante.
		<sup>6</sup>Accidit autem, ut dum illīc sunt, illa exāctō ad pariendum tempore,
		<sup>7</sup>fīlium suum pareret prīmōgenitum, quem fasciīs involvit, et in præsæpī reclīnāvit, quod iīs in dēversōriō locus nōn esset.
	</p>

	<p>
		<sup>8</sup>Erant pāstōrēs in eādem regiōne excubantēs, et nocturnīs vigiliīs ovīle suum cūstōdientēs,
		<sup>9</sup>quibus ecce Dominī angelus astitit, eōsque Dominī splendor circumfulsit, et magnō timōre perterritōs,
		<sup>10</sup>sīc est angelus allocūtus: “Nē timēte. Ēn ego vōbīs enim ingentem nūntiō lætitiam, tōtī populō futūram.
		<sup>11</sup>Vidēlicet vōbīs hodiē nātum esse servātōrem, quī est Chrīstus Dominus, in oppidō Dāvīdis.
		<sup>12</sup>Atque hoc vōbīs signum erit: inveniētis īnfantem fasciīs involūtum, jacentem in præsæpī.”
	</p>

	<p>
		<sup>13</sup>Et repentē exstitit cum angelō cælestium cōpiārum multitūdō, Deum laudantium, et ita dīcentium:
	</p>

	<div class="poem">
		<p class="poem-line"><sup>14</sup>“Glōria in suprēmīs Deō,</p>
		<p class="poem-line poem-indent-1">et in terrā pāx, ergā hominēs benevolentia.”</p>
	</div>

	<p>
		<sup>15</sup>Deinde ubi ab iīs discessērunt in cælum angelī, pāstōrēs illī cohortātī sunt invicem, ut Bēthlehēmam peterent, et vīserent quid reī accidisset, quod Dominus sibi dēclārāsset.
	</p>

	<p>
		<sup>16</sup>Itaque celeriter profectī, invēnērunt Marīam et Jōsēphum, et jacentem in præsæpī īnfantem,
		<sup>17</sup>quō vīsō, prædicārunt quid sibi dē puerō illō dictum fuisset.
		<sup>18</sup>Ac quotquot audiērunt, ea mīrātī sunt, quæ iīs ā pāstōribus dicta sunt.
		<sup>19</sup>Marīa vērō eās rēs omnēs observābat, cum animō suō perpendēns.
		<sup>20</sup>Rediērunt autem pāstōrēs Deum celebrantēs atque collaudantēs, propter ea omnia quæ et audīverant, et quemadmodum iīs prædictum fuerat, vīderant.
	</p>

	<p>
		<sup>21</sup>Postquam diēs octō ad circumcīdendum puerum complētī sunt, nuncupātum ejus est nōmen Jēsūs, quod nuncupātum fuerat ab angelō, priusquam in uterō conciperētur.
	</p>

	<p>
		<sup>22</sup>Complētīs autem eōrum pūrificātiōnis diēbus, ex lēge Mōsis tulērunt eum Hierosolymam, ut Dominō sisterent
		<sup>23</sup>(quemadmodum in Dominī lēge scrīptum est, <span class="quote">‘scīlicet omnem marem, quī vulvam aperuisset, Dominō sacrum esse dīcendum’</span>),
		<sup>24</sup>utque mūnus cōnferrent, quemadmodum in Dominī lēge dictum est: <span class="quote">“pār turturum, aut duōs pīpiōnēs.”</span>
	</p>

	<p>
		<sup>25</sup>Erat tum Hierosolymæ homō nōmine Simeōn, quī homō jūstus erat, et religiōsus, exspectāns Isrāēlītārum cōnsōlātiōnem, et Sānctō Spīritū præditus.
		<sup>26</sup>Huic fuerat Sānctī Spīritus ōrāculō dictum, nōn prius esse mortem sēnsūrum, quam Dominī Chrīstum vīdisset.
		<sup>27</sup>Is īnstīnctū Spīritūs vēnit in fānum, atque ubi intulērunt parentēs puerum Jēsum, ut dē eō ex lēgis rītū facerent,
		<sup>28</sup>ipse cum suīs ulnīs excēpit, Deōque grātiās ēgit hīs verbīs:
	</p>

	<div class="poem">
		<p class="poem-line"><sup>29</sup>“Nunc dīmittis tuum mē, Domine,</p>
		<p class="poem-line poem-indent-1">secundum prōmissiōnem tuam placidē.</p>
		<p class="poem-line"><sup>30</sup>Quandōquidem vīdī meīs oculīs salūtem tuam,</p>
		<p class="poem-line poem-indent-1"><sup>31</sup>quam omnibus expositam populīs parāstī:</p>
		<p class="poem-line"><sup>32</sup>lūmen gentibus patefaciendum,</p>
		<p class="poem-line poem-indent-1">et tuōrum Isrāēlītārum glōriam.”</p>
	</div>

	<p>
		<sup>33</sup>Mīrābantur autem ejus pater atque māter, ea quæ dē eō dīcēbantur,
		<sup>34</sup>iīsque fausta precātus Simeōn, ejus mātrem Marīam sīc affātus est: “Scītō hunc multōrum vel cāsuī vel resurrēctiōnī in Isrāēlītīs dēstinātum esse, et signum fore cui contrādīcātur.
		<sup>35</sup>Quīn tuum quoque animum penetrābit gladius, ut patefīant multārum mentium cōgitātiōnēs.”
	</p>

	<p>
		<sup>36</sup>Erat autem Anna vātēs, Phanuēlis fīlia, ex Aseriānā tribū, quæ multum ætāte prōvecta, vīxerat annōs cum virō septem ā virginitāte suā.
		<sup>37</sup>Eratque eadem vidua annōrum circiter quattuor et octōgintā, quæ ex fānō nōn discēdēbat, jejūniīs precibusque noctēs et diēs Deum colēns.
		<sup>38</sup>Hæc eādem hōrā supervēnit, et Dominō grātiās agere, dēque eō loquī coepit omnibus, quī Hierosolymīs līberātiōnem exspectābant.
	</p>

	<p>
		<sup>39</sup>Et illī omnibus ex lēge Dominī perāctīs rediērunt in Galilæam, in oppidum suum Nazarētham.
		<sup>40</sup>Puer vērō crēscēbat, et spīritū cōnfirmābātur, sapientiāque replēbātur, eīque aderat Deī grātia.
	</p>

	<p>
		<sup>41</sup>Proficīscēbantur autem ejus parentēs quotannīs Hierosolymam fēstīs Paschæ.
		<sup>42</sup>Igitur dum jam erat annōrum duodecim, cum illī Hierosolymam ex mōre fēstōrum ascendissent,
		<sup>43</sup>diēsque perēgissent, iīs revertentibus remānsit puer Jēsūs Hierosolymæ.
		<sup>44</sup>Id quod ignōrantēs ejus parentēs, eum in comitātū esse ratī, postquam iter ūnīus diēī fēcērunt coepērunt eum inter cognātōs et familiārēs conquīrere,
		<sup>45</sup>eōque nōn inventō, revertērunt Hierosolymam eum quæsītum.
		<sup>46</sup>Accidit autem ut post trīduum eum in fānō invēnerint, inter magistrōs sedentem, eōsque audientem ac interrogantem.
		<sup>47</sup>Stupēbant autem omnēs eum audientēs, ejus acūmen, ac respōnsiōnēs.
		<sup>48</sup>Atque eō vīsō attonitī sunt illī, eumque sīc est allocūta māter: “Nāte, cūr nōbīs ita fēcistī? Ēn pater tuus et ego tē dolentēs quærēbāmus.”
	</p>

	<p>
		<sup>49</sup>At ille: “Quōrsum mē quærēbātis?” inquit iīs. “An nesciēbātis, mihi agenda esse meī patris negōtia?”
		<sup>50</sup>At illī, quid ille sibi dīxisset, nōn intellēxērunt.
	</p>

	<p>
		<sup>51</sup>Et ille cum iīs dēscendit, vēnitque Nazarētham, et iīs erat mōrigerus. Ejus autem māter eās rēs omnēs animō observābat.
		<sup>52</sup>Et Jēsūs sapientiā, et ætāte, et grātiā, tum apud Deum prōficiēbat, tum apud hominēs.
	</p>

	</div>

	<div id="caput3" class="chapter">
	<span class="padded-dropcap">3</span>
	<p>
		Annō autem imperiī Tiberiī Cæsaris decimō quīntō, Pontiō Pīlātō Jūdææ prætōre, Hērōde Galilææ tetrarchē, Philippō ejus frātre Itūrææ et Trachonitidis regiōnis tetrarchē, et Lysāniā Abylenæ tetrarchē,
		<sup>2</sup>pontificibus Annā et Caiāphā, habitus est ā Deō sermō ad Jōhannem Zacharīæ fīlium in sōlitūdine.
		<sup>3</sup>Isque vēnit per omnem Jordānis ōram, ēmendātiōnis vītæ baptisma pūblicātum, ad peccātōrum veniam.
		<sup>4</sup>Quemadmodum in vātis Ēsāiæ effātōrum librō scrīptum est, dum dīcit:
	</p>

	<div class="poem">
		<p class="poem-line quote">“Vōx clāmantis in sōlitūdine:</p>
		<p class="poem-line quote">‘Præparāte Dominī viam,</p>
		<p class="poem-line poem-indent-1 quote">rēctās facite sēmitās ejus.</p>
		<p class="poem-line quote"><sup>5</sup>Omnis et vallis complēbitur,</p>
		<p class="poem-line poem-indent-1 quote">et mōns collisque dēprimētur,</p>
		<p class="poem-line quote">et prāva in rēcta,</p>
		<p class="poem-line poem-indent-1 quote">et asperæ viæ redigentur in plānās.</p>
		<p class="poem-line quote"><sup>6</sup>Aspicientque mortālēs omnēs dīvīnam salūtem.’”</p>
	</div>

	<p>
		<sup>7</sup>Dīcēbat igitur hominum vulgō, quī proficīscēbantur ut ab eō baptīzārentur: “Vīperīna prōgeniēs, quis vōs summōvit futūram īram fugere?
		<sup>8</sup>Ēdite ergō dignōs corrēctā vītā frūctūs, nēve velītis apud vōs sīc cōgitāre, ‘patrem habēmus Abrahāmum.’ Dīcō enim vōbīs, posse Deum ex hīs lapidibus Abrahāmō suscitāre nātōs.
		<sup>9</sup>Jam vērō secūris arborum rādīcī admōta est. Itaque omnis arbor bonum frūctum nōn ēdēns, excīdenda et in ignem est conjicienda.”
	</p>

	<p>
		<sup>10</sup>Et ā vulgō sīc interrogātus: “Quid ergō agēmus?”
	</p>

	<p>
		<sup>11</sup>Respondit iīs in hunc modum: “Quī duās habet tunicās, impertiat nōn habentī, et quī habet cibāria, itidem faciat.”
	</p>

	<p>
		<sup>12</sup>Vēnērunt item pūblicānī ut lavārentur, eīque dīxērunt: “Magister, quid agēmus?”
	</p>

	<p>
		<sup>13</sup>Quibus ille: “Nihil amplius,” inquit, “exigite, quam quantum vōbīs præscrīptum est.”
	</p>

	<p>
		<sup>14</sup>Interrogārunt eum etiam mīlitēs hīs verbīs: “Et nōs quid agēmus?”
	</p>

	<p>
Quibus ille: “Nēminem,” inquit, “concutite, nēve calumniāminī, et vestrīs este stīpendiīs contentī.”
	</p>

	<p>
		<sup>15</sup>Dubitante autem populō, omnibusque dē Jōhanne animō cōgitantibus, num is esset Chrīstus,
		<sup>16</sup>Jōhannēs sīc est omnēs allocūtus: “Ego quidem aquā vōs baptīzō, sed adventat quīdam ita mē præstantior, ut ego dignus nōn sim quī ejus calceōrum solvam corrigiam. Is vōs Sānctō Spīritū et igne baptīzābit.
		<sup>17</sup>Habet autem in manū vannum suam, arcamque suam perpūrgābit, et frūmentum in horreum suum comportābit, paleam autem ignī cremābit inexstīnctō.”
		<sup>18</sup>Ita multa etiam alia monēns, populum īnstituēbat.
	</p>

	<p>
		<sup>19</sup>At Hērōdēs tetrarchēs, cum ab eō dē Hērōdiade, suī frātris uxōre, dēque tot quæ committēbat, sceleribus arguerētur,
		<sup>20</sup>hoc īnsuper ad omnia alia adjēcit: quod Jōhannem in carcerem conclūsit.
	</p>

	<p>
		<sup>21</sup>Accidit autem, ut baptīzātō omnī populō, nec nōn Jēsū baptīzātō, ac ōrante, aperīrētur cælum,
		<sup>22</sup>dēscenderetque Spīritus Sānctus corporeā speciē, quasi columba, in eum, et exsisteret dē cælō vōx dīcēns: “Tū es meus cārissimus fīlius; tū mihi acceptus es.”
	</p>

	<p>
		<sup>23</sup>Incipiēbat autem Jēsūs annōrum esse ferē trīgintā,
	</p>

	<div class="poem">
		<p class="poem-line">Jōsēphī (ut putābātur) fīlius,</p>
		<p class="poem-line poem-indent-1">Ēlis fīliī,</p>
		<p class="poem-line"><sup>24</sup>Mathātī fīliī,</p>
		<p class="poem-line poem-indent-1">Lēvis fīliī,</p>
		<p class="poem-line">Melchis fīliī,</p>
		<p class="poem-line poem-indent-1">Jannæ fīliī,</p>
		<p class="poem-line">Jōsēphī fīliī,</p>
		<p class="poem-line poem-indent-1"><sup>25</sup>Mattathīæ fīliī,</p>
		<p class="poem-line">Āmōsī fīliī,</p>
		<p class="poem-line poem-indent-1">Naumī fīliī,</p>
		<p class="poem-line">Essis fīliī,</p>
		<p class="poem-line poem-indent-1">Naggæ fīliī,</p>
		<p class="poem-line"><sup>26</sup>Maathī fīliī,</p>
		<p class="poem-line poem-indent-1">Mattathīæ fīliī,</p>
		<p class="poem-line">Semeis fīliī,</p>
		<p class="poem-line poem-indent-1">Jōsēphī fīliī,</p>
		<p class="poem-line">Jūdæ fīliī,</p>
		<p class="poem-line poem-indent-1"><sup>27</sup>Jōhannæ fīliī,</p>
		<p class="poem-line">Rēsiæ fīliī,</p>
		<p class="poem-line poem-indent-1">Zorobabēlis fīliī,</p>
		<p class="poem-line">Salathiēlis fīliī,</p>
		<p class="poem-line poem-indent-1">Niris fīliī,</p>
		<p class="poem-line"><sup>28</sup>Melchis fīliī,</p>
		<p class="poem-line poem-indent-1">Addis fīliī,</p>
		<p class="poem-line">Cosamī fīliī,</p>
		<p class="poem-line poem-indent-1">Elmadamī fīliī,</p>
		<p class="poem-line">Hērīs fīliī,</p>
		<p class="poem-line poem-indent-1"><sup>29</sup>Hiesōnis fīliī,</p>
		<p class="poem-line">Eliezēris fīliī,</p>
		<p class="poem-line poem-indent-1">Jōrēmī fīliī,</p>
		<p class="poem-line">Matthæ fīliī,</p>
		<p class="poem-line poem-indent-1">Lēvis fīliī,</p>
		<p class="poem-line"><sup>30</sup>Simeōnis fīliī,</p>
		<p class="poem-line poem-indent-1">Jūdæ fīliī,</p>
		<p class="poem-line">Jōsēphī fīliī,</p>
		<p class="poem-line poem-indent-1">Jōnāmī fīliī,</p>
		<p class="poem-line">Ēliacīmī fīliī,</p>
		<p class="poem-line poem-indent-1"><sup>31</sup>Meleæ fīliī,</p>
		<p class="poem-line">Menamī fīliī,</p>
		<p class="poem-line poem-indent-1">Mathathāmī fīliī,</p>
		<p class="poem-line">Nāthanī fīliī,</p>
		<p class="poem-line poem-indent-1">Davīdis fīliī,</p>
		<p class="poem-line"><sup>32</sup>Īsæī fīliī,</p>
		<p class="poem-line poem-indent-1">Obēdīs fīliī,</p>
		<p class="poem-line">Boozī fīliī,</p>
		<p class="poem-line poem-indent-1">Salmōnis fīliī,</p>
		<p class="poem-line">Naassōnis fīliī,</p>
		<p class="poem-line poem-indent-1"><sup>33</sup>Aminadābī fīliī,</p>
		<p class="poem-line">Arāmī fīliī,</p>
		<p class="poem-line poem-indent-1">Esrōmī fīliī,</p>
		<p class="poem-line">Phāris fīliī,</p>
		<p class="poem-line poem-indent-1">Jūdæ fīliī,</p>
		<p class="poem-line"><sup>34</sup>Jācōbī fīliī,</p>
		<p class="poem-line poem-indent-1">Isaācī fīliī,</p>
		<p class="poem-line">Abrahāmī fīliī,</p>
		<p class="poem-line poem-indent-1">Tharæ fīliī,</p>
		<p class="poem-line">Nachōris fīliī,</p>
		<p class="poem-line poem-indent-1"><sup>35</sup>Sarūchī fīliī,</p>
		<p class="poem-line">Ragāvī fīliī,</p>
		<p class="poem-line poem-indent-1">Phalecī fīliī,</p>
		<p class="poem-line">Hebris fīliī,</p>
		<p class="poem-line poem-indent-1">Salæ fīliī,</p>
		<p class="poem-line"><sup>36</sup>Caīnānis fīliī,</p>
		<p class="poem-line poem-indent-1">Arphaxātī fīliī,</p>
		<p class="poem-line">Sēmī fīliī,</p>
		<p class="poem-line poem-indent-1">Nōæ fīliī,</p>
		<p class="poem-line">Lamechī fīliī,</p>
		<p class="poem-line poem-indent-1"><sup>37</sup>Mathusalæ fīliī,</p>
		<p class="poem-line">Ēnōchī fīliī,</p>
		<p class="poem-line poem-indent-1">Jarēthī fīliī,</p>
		<p class="poem-line">Maleleēlis fīliī,</p>
		<p class="poem-line poem-indent-1">Caīnānis fīliī,</p>
		<p class="poem-line"><sup>38</sup>Ēnōsī fīliī,</p>
		<p class="poem-line poem-indent-1">Sēthī fīliī,</p>
		<p class="poem-line">Ādāmī fīliī,</p>
		<p class="poem-line poem-indent-1">Deī fīliī.</p>
	</div>
	</div>
</body>
</html>
