<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>

    <title>Biblia Sacra</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../../stylesheet.css"/>
<link rel="stylesheet" type="text/css" href="../../page_styles.css"/>

  


<link href="../../calibreHtmlOutBasicCss.css" type="text/css" rel="stylesheet" />

</head>
<body>

<div class="calibreMeta">
  <div class="calibreMetaTitle">
  
  
    
    <h1>
      <a href="../../../kx1umcn9.html">Biblia Sacra
</a>
    </h1>
    
    
  
  </div>
  <div class="calibreMetaAuthor">
    Sebastiānus Castelliō

  </div>
</div>

<div class="calibreMain">

  <div class="calibreEbookContent">
    
      <div class="calibreEbNavTop">
        
          <a href="matthaeus.html" class="calibreAPrev">previous page
</a>
        

        
      </div>
    

    
    <br class="calibre4"/>
    <h3 class="calibre6">EVANGELIUM AUCTŌRE</h3>
    <h1 class="calibre5">LŪCĀ</h1>
<br class="calibre4"/>
    <div class="chapter-toc">
      <a href="lucas.html#caput1" class="calibre11">1</a>
      <a href="lucas.html#caput2" class="calibre11">2</a>
      <a href="lucas.html#caput3" class="calibre11">3</a>
      <a href="lucas.html#caput4" class="calibre11">4</a>
      <a href="lucas.html#caput5" class="calibre11">5</a>
      <a href="lucas.html#caput6" class="calibre11">6</a>
      <a href="lucas.html#caput7" class="calibre11">7</a>
      <a href="lucas.html#caput8" class="calibre11">8</a>
      <a href="lucas.html#caput9" class="calibre11">9</a>
      <a href="lucas.html#caput10" class="calibre11">10</a>
      <a href="lucas.html#caput11" class="calibre11">11</a>
      <a href="lucas.html#caput12" class="calibre11">12</a>
      <a href="lucas.html#caput13" class="calibre11">13</a>
      <a href="lucas.html#caput14" class="calibre11">14</a>
      <a href="lucas.html#caput15" class="calibre11">15</a>
      <a href="lucas.html#caput16" class="calibre11">16</a>
      <a href="lucas.html#caput17" class="calibre11">17</a>
      <a href="lucas.html#caput18" class="calibre11">18</a>
      <a href="lucas.html#caput19" class="calibre11">19</a>
      <a href="lucas.html#caput20" class="calibre11">20</a>
      <a href="lucas.html#caput21" class="calibre11">21</a>
      <a href="lucas.html#caput22" class="calibre11">22</a>
      <a href="lucas.html#caput23" class="calibre11">23</a>
      <a href="lucas.html#caput24" class="calibre11">24</a>
    </div>
    
<div class="calibre12"></div><div id="caput1" class="chapter">
<span class="padded-dropcap">1</span>
<p class="calibre9">
Quandōquidem aggressī sunt multī nārrātiōnem contexere compertārum apud nōs rērum,
<sup class="calibre10">2</sup>quemadmodum nōbīs trādidērunt, quī ab initiō et spectātōrēs et administrātōrēs reī fuērunt:
<sup class="calibre10">3</sup>vīsum est etiam mihi, quī omnia ā capite dīligenter cōnsectātus sim, tibi ōrdine scrībere, optime Theophile,
<sup class="calibre10">4</sup>ut quās audītiōne accēpistī rēs, eās certō cognōscās.
</p>

<p class="calibre9">
<sup class="calibre10">5</sup>Fuit temporibus Hērōdis Jūdææ rēgis sacerdōs quīdam nōmine Zacharīās, Ābīānæ classis, cujus uxor erat Aharōne prōgnāta, nōmine Elisabeta.
<sup class="calibre10">6</sup>Erant autem ambō apud Deum jūstī, sēsē in omnibus Dominī præceptīs ac īnstitūtīs gerentēs inculpātōs.
<sup class="calibre10">7</sup>Sed nōn erant iīs līberī: quandōquidem et Elisabeta sterilis erat, et ambō ætāte prōvectā.
</p>

<p class="calibre9">
<sup class="calibre10">8</sup>Accidit, dum is in suæ classis ōrdine sacerdōtiō cōram Deō fungitur,
<sup class="calibre10">9</sup>ex mōre sacerdōtiī ut eī suffiendī sors obtingeret. Itaque in Dominī ædem ingressus est,
<sup class="calibre10">10</sup>omnī populī multitūdine forīs hōrā suffītiōnis ōrante.
</p>

<p class="calibre9">
<sup class="calibre10">11</sup>Appāruit autem eī Dominī angelus ad āræ suffītōriæ dexteram astāns.
<sup class="calibre10">12</sup>Quō vīsō, turbātus Zacharīās, et timōre perculsus est.
<sup class="calibre10">13</sup>Sed eum sīc allocūtus est angelus: “Nē metue, Zacharīā, nam exaudītæ sunt tuæ precēs: et tua conjux Elisabeta tibi fīlium pariet, quem Jōhannem nōmine vocābis,
<sup class="calibre10">14</sup>quī tibi gaudiō erit et lætitiæ, multīque ex ejus nātīvitāte gaudēbunt;
<sup class="calibre10">15</sup>erit enim in Dominī cōnspectū magnus. Nec vīnum, nec tēmētum bibet, ac Sacrō Spīritū plēnus erit jam ab uterō mātris,
<sup class="calibre10">16</sup>et Isrāēlītārum multōs ad Dominum ipsōrum Deum reconciliābit,
<sup class="calibre10">17</sup>eumque antecēdet ipse, Ēliānō spīritū potentiāque præditus, ut patrum animōs ad nātōs convertat, et contumācēs ad jūstōrum prūdentiam perdūcat, Dominōque compositum populum præparet.”
</p>

<p class="calibre9">
<sup class="calibre10">18</sup>At Zacharīās: “Unde istud cognōscam?” inquit angelō, “cum et ego sim senex, et uxor mea jam grandis nātū?”
</p>

<p class="calibre9">
<sup class="calibre10">19</sup>Cui angelus respondēns inquit: “Ego sum Gabriēl, quī Deō appāreō, et missus sum ut tē alloquerer, tibique hæc læta nūntiārem.
<sup class="calibre10">20</sup>Atque hoc sīc habētō, tē fore mūtum, et loquendī impotem dōnec hæc ēvēnerint, quoniam meīs dictīs nōn crēdidistī, quæ suō tempore comprobābuntur.”
</p>

<p class="calibre9">
<sup class="calibre10">21</sup>Exspectābat autem populus Zacharīam, eumque tam diū in æde morārī mīrābātur.
<sup class="calibre10">22</sup>Is vērō ēgressus, eōs alloquī nōn poterat. Itaque intellēxērunt, eum vīsum aliquod in æde vīdisse. Ipse vērō iīs innuēbat, remānsitque mūtus.
</p>

<p class="calibre9">
<sup class="calibre10">23</sup>Ac perāctō suī mūneris spatiō, domum petiit.
<sup class="calibre10">24</sup>Post id tempus concēpit ejus uxor Elisabeta, et sē quīnque mēnsēs abdidit,
<sup class="calibre10">25</sup>proptereā quod hæc eī præstitisset Dominus, dum ejus inter hominēs dēdecus abolēre cūrat.
</p>

<p class="calibre9">
<sup class="calibre10">26</sup>Mēnse autem sextō missus est ā Deō angelus Gabriēl, in oppidum Galilææ, nōmine Nazarētham,
<sup class="calibre10">27</sup>ad virginem dēspōnsam virō, quī nōmen habēbat Jōsēphus, ex domō Davīdis. Virginis autem Marīa nōmen erat.
<sup class="calibre10">28</sup>Ad eam ingressus angelus, dīxit: “Salvē accepta, cui Dominus adest, quæque es mulierum fortūnātissima.”
</p>

<p class="calibre9">
<sup class="calibre10">29</sup>At illa, eō vīsō, ejus sermōne turbāta, cōgitābat quālis esset ea salūtātiō.
<sup class="calibre10">30</sup>Et angelus: “Nē metue, Marīa, nam propitium habēs Deum,
<sup class="calibre10">31</sup>ac scītō, tē uterō conceptūram, paritūramque fīlium quem Jēsum nōmine vocābis.
<sup class="calibre10">32</sup>Is erit magnus, et Suprēmī fīlius vocābitur, eīque dabit Dominus Deus solium Davīdis, ejus parentis,
<sup class="calibre10">33</sup>isque in Jacōbeōrum domum rēgnābit in perpetuum, nec ūllus ejus rēgnī fīnis erit.”
</p>

<p class="calibre9">
<sup class="calibre10">34</sup>At Marīa: “Quō pactō fīet istud?” inquit angelō, “cum ego virum nesciam?”
</p>

<p class="calibre9">
<sup class="calibre10">35</sup>Et ille respondēns: “Tē Spīritus Sānctus,” inquit, “invādet, et Suprēmī vīs inumbrābit. Itaque sānctus iste partus dīcētur Deī Fīlius.
<sup class="calibre10">36</sup>Et quidem Elisabeta, cognāta tua, concēpit et ipsa fīlium in senectūte suā, eīque jam sextus hic mēnsis agitur, quæ tamen sterilis dīcēbātur.
<sup class="calibre10">37</sup>Adeō nūlla rēs est, quam Deus facere nōn possit.”
</p>

<p class="calibre9">
<sup class="calibre10">38</sup>Tum Marīa: “Ecce mē Dominī servam, ēveniat mihi ita ut tū dīxistī.” Ita angelus ab eā discessit.
</p>

<p class="calibre9">
<sup class="calibre10">39</sup>Per eōs diēs profecta est Marīa festīnanter in montāna, in urbem Jūdææ,
<sup class="calibre10">40</sup>et ingressa domum Zacharīæ, salūtāvit Elisabetam.
<sup class="calibre10">41</sup>Atque ubi audīvit Elisabeta Marīæ salūtātiōnem, exsultāvit īnfāns in ejus uterō, replētaque Sānctō Spīritū Elisabeta
<sup class="calibre10">42</sup>exclāmāvit magnā vōce, et inquit: “Tū es mulierum fēlīcissima, fēlīx et istīus ventris fētus.
<sup class="calibre10">43</sup>Unde autem hoc mihi, ut mē meī Dominī māter invīsat?
<sup class="calibre10">44</sup>Nam simul ac tuæ salūtātiōnis vōx pervēnit ad meās aurēs, exsultāvit lætitiā īnfāns in ventre meō.
<sup class="calibre10">45</sup>Beātam tē, quæ crēdiderīs perfectum īrī quæ tibi ā Dominō significāta sunt.”
</p>

<p class="calibre9">
<sup class="calibre10">46</sup>Tum Marīa sīc fātur:
</p>

<div class="poem">
    <p class="poem-line">“Magnificat animus meus Dominum,</p>
    <p class="poem-line1"><sup class="calibre10">47</sup>exsultatque mea mēns dē Deō servātōre meō,</p>
    <p class="poem-line"><sup class="calibre10">48</sup>quī spectāverit</p>
    <p class="poem-line1">humilitātem ancillæ suæ,</p>
    <p class="poem-line">unde mē in posterum beātam prædicātūra sunt omnia sæcula.</p>
    <p class="poem-line1"><sup class="calibre10">49</sup>Quoniam mihi magna fēcit præpotēns ille,</p>
    <p class="poem-line1">cujus et nōmen sānctum est,</p>
    <p class="poem-line"><sup class="calibre10">50</sup>et clēmentia perennis</p>
    <p class="poem-line1">ergā reverentēs eum.</p>
    <p class="poem-line"><sup class="calibre10">51</sup>Quī fortia patrat suō bracchiō,</p>
    <p class="poem-line1">prōflīgat eōs quī animī fastū īnsolēscunt.</p>
    <p class="poem-line"><sup class="calibre10">52</sup>Dēturbat potentēs dē foliīs,</p>
    <p class="poem-line1">et humilēs extollit.</p>
    <p class="poem-line"><sup class="calibre10">53</sup>Ēsurientēs bonīs explet,</p>
    <p class="poem-line1">
et dīvitēs inānēs dīmittit.</p>
    <p class="poem-line"><sup class="calibre10">54</sup>Subvenit Isrāēlītīs</p>
    <p class="poem-line1">suīs clēmentiæ memor,</p>
    <p class="poem-line"><sup class="calibre10">55</sup>quemadmodum majōribus prōmīserat nostrīs,</p>
    <p class="poem-line1">Abrāhāmō, et ejus futūræ posteritātī.”</p>    
</div>

<p class="calibre9">
<sup class="calibre10">56</sup>Mānsit autem Marīa cum eā circiter mēnsēs trēs, deinde domum revertit.
</p>

<p class="calibre9">
<sup class="calibre10">57</sup>Elisabeta autem, exāctō ad pariendum tempore, fīlium genuit.
<sup class="calibre10">58</sup>Et ejus vīcīnī atque cognātī, audientēs quantā Dominus ergā eam ūsus esset clēmentiā, congrātulābantur eī.
</p>

<p class="calibre9">
<sup class="calibre10">59</sup>Octāvō autem diē puerum circumcīsum iērunt, et eum patris ejus nōmine Zacharīam appellābant,
<sup class="calibre10">60</sup>sed contrādīxit ejus māter: “Nōn ita,” inquit, “sed vocābitur Jōhannēs.”
</p>

<p class="calibre9">
<sup class="calibre10">61</sup>Cui illī: “Nūllus est,” inquiunt, “in cognātiōne tuā, quī istō nōmine nuncupētur.”
</p>

<p class="calibre9">
<sup class="calibre10">62</sup>Deinde innuunt ejus patrī, quid eum vellet appellārī.
<sup class="calibre10">63</sup>Et ille, petītā tabellā, scrīpsit, ‘ejus nōmen esse Jōhannem,’ id quod mīrātī sunt omnēs.
<sup class="calibre10">64</sup>Atque ille apertō prōtinus ejus ōre, solūtāque linguā, loquī coepit, Deō grātiās agēns.
<sup class="calibre10">65</sup>Metūque correptī sunt omnēs eōrum fīnitimī, ac per omnia Jūdææ montāna dictitābantur hæc omnia,
<sup class="calibre10">66</sup>quæ quīcumque audierant, in animō repōnēbant, cōgitantēs, ‘quidnam futūrus esset ille puer?’ Atque eī Dominī manus aderat.
</p>

<p class="calibre9">
<sup class="calibre10">67</sup>Zacharīās autem pater ejus, Sānctō Spīritū plēnus, vāticinātus est hīs verbīs:
</p>

<div class="poem">
<p class="poem-line"><sup class="calibre10">68</sup>“Grātēs Dominō Isrāēlītārum Deō,</p>
<p class="poem-line1">quī populī suī līberātiōnem prōcūret,</p>
<p class="poem-line"><sup class="calibre10">69</sup>ērigatque nōbīs cornū salūtis</p>
<p class="poem-line1">in domō suī Davīdis,</p>
<p class="poem-line"><sup class="calibre10">70</sup>(quemadmodum prōmīserat prīscōrum ōre sānctōrum suōrum vātum),</p>
<p class="poem-line"><sup class="calibre10">71</sup>quō vindicēmur ab hostibus nostrīs,</p>
<p class="poem-line1">et ex omnium manū quī nōs ōdēre;</p>
<p class="poem-line"><sup class="calibre10">72</sup>ut ūtātur clēmentiā ergā majōrēs nostrōs,</p>
<p class="poem-line1">et suī sānctī foederis recordētur,</p>
<p class="poem-line1"><sup class="calibre10">73</sup>quī jūrejūrandō prōmīserit Abrāhāmō patrī nostrō;</p>
<p class="poem-line"><sup class="calibre10">74</sup>datūrum sē nōbīs, ut intrepidē, ex hostium nostrōrum manū līberātī,</p>
<p class="poem-line1"><sup class="calibre10">75</sup>Ipsum cōram piē jūstēque cōlāmus,</p>
<p class="poem-line1">tōtō vītæ nostræ tempore.</p>
<br class="calibre4"/>
<p class="poem-line"><sup class="calibre10">76</sup>Et puer Suprēmī vātēs vocābere,</p>
<p class="poem-line1">præībis enim Dominō, parātum viās ejus,</p>
<p class="poem-line"><sup class="calibre10">77</sup>ad dandam salūtis cognitiōnem ejus populō,</p>
<p class="poem-line1">quod iīs venia datur peccātōrum,</p>
<p class="poem-line"><sup class="calibre10">78</sup>per intimam Deī nostrī misericordiam</p>
<p class="poem-line1">quā nōs exaltō vīsit ortus,</p>
<p class="poem-line"><sup class="calibre10">79</sup>quī appāreat iīs quī in tenebrīs</p>
<p class="poem-line1">et ātrā nocte dēgunt,</p>
<p class="poem-line">ad dīrigendōs pedēs nostrōs in viam pācis.”</p>
</div>

<p class="calibre9">
<sup class="calibre10">80</sup>Puer autem crēscēbat, et spīritū cōnfirmābātur, ac in dēsertīs agēbat usque ad diem, quā Isrāēlītīs ostenderētur.
</p>
</div>

<div class="calibre12"></div><div id="caput2" class="chapter">
<span class="padded-dropcap">2</span>
<p class="calibre9">Per id tempus dēcrētō prōmulgātum est ab Augustō Cæsare, ut cēnsērētur tōtus orbis,
<sup class="calibre10">2</sup>quī prīmus cēnsus habitus est Quirīnō prætōre Syriæ.
<sup class="calibre10">3</sup>Igitur cum omnēs ad profitendum in suam quisque cīvitātem proficīscerentur,
<sup class="calibre10">4</sup>ascendit etiam Jōsēphus ex Galilæā, ex oppidō Nazarētha, in Jūdæam, in Davīdis oppidum, quæ Bēthlehēma vocātur, quod esset ipse Dāvīdicæ domūs atque familiæ,
<sup class="calibre10">5</sup>ut profitērētur ūnā cum Marīā dēspōnsā sibi uxōre prægnante.
<sup class="calibre10">6</sup>Accidit autem, ut dum illīc sunt, illa exāctō ad pariendum tempore,
<sup class="calibre10">7</sup>fīlium suum pareret prīmōgenitum, quem fasciīs involvit, et in præsæpī reclīnāvit, quod iīs in dēversōriō locus nōn esset.
</p>

<p class="calibre9">
<sup class="calibre10">8</sup>Erant pāstōrēs in eādem regiōne excubantēs, et nocturnīs vigiliīs ovīle suum cūstōdientēs,
<sup class="calibre10">9</sup>quibus ecce Dominī angelus astitit, eōsque Dominī splendor circumfulsit, et magnō timōre perterritōs,
<sup class="calibre10">10</sup>sīc est angelus allocūtus: “Nē timēte. Ēn ego vōbīs enim ingentem nūntiō lætitiam, tōtī populō futūram.
<sup class="calibre10">11</sup>Vidēlicet vōbīs hodiē nātum esse servātōrem, quī est Chrīstus Dominus, in oppidō Davīdis.
<sup class="calibre10">12</sup>Atque hoc vōbīs signum erit: inveniētis īnfantem fasciīs involūtum, jacentem in præsæpī.”
</p>

<p class="calibre9">
<sup class="calibre10">13</sup>Et repentē exstitit cum angelō cælestium cōpiārum multitūdō, Deum laudantium, et ita dīcentium:
</p>

<div class="poem">
<p class="poem-line"><sup class="calibre10">14</sup>“Glōria in suprēmīs Deō,</p>
<p class="poem-line1">et in terrā pāx, ergā hominēs benevolentia.”</p>
</div>

<p class="calibre9">
<sup class="calibre10">15</sup>Deinde ubi ab iīs discessērunt in cælum angelī, pāstōrēs illī cohortātī sunt invicem, ut Bēthlehēmam peterent, et vīserent quid reī accidisset, quod Dominus sibi dēclārāsset.
</p>

<p class="calibre9">
<sup class="calibre10">16</sup>Itaque celeriter profectī, invēnērunt Marīam et Jōsēphum, et jacentem in præsæpī īnfantem,
<sup class="calibre10">17</sup>quō vīsō, prædicārunt quid sibi dē puerō illō dictum fuisset.
<sup class="calibre10">18</sup>Ac quotquot audiērunt, ea mīrātī sunt, quæ iīs ā pāstōribus dicta sunt.
<sup class="calibre10">19</sup>Marīa vērō eās rēs omnēs observābat, cum animō suō perpendēns.
<sup class="calibre10">20</sup>Rediērunt autem pāstōrēs Deum celebrantēs atque collaudantēs, propter ea omnia quæ et audīverant, et quemadmodum iīs prædictum fuerat, vīderant.
</p>

<p class="calibre9">
<sup class="calibre10">21</sup>Postquam diēs octō ad circumcīdendum puerum complētī sunt, nuncupātum ejus est nōmen Jēsūs, quod nuncupātum fuerat ab angelō, priusquam in uterō conciperētur.
</p>

<p class="calibre9">
<sup class="calibre10">22</sup>Complētīs autem eōrum pūrificātiōnis diēbus, ex lēge Mōsis tulērunt eum Hierosolymam, ut Dominō sisterent
<sup class="calibre10">23</sup>(quemadmodum in Dominī lēge scrīptum est, scīlicet omnem marem, quī vulvam aperuisset, Dominō sacrum esse dīcendum),
<sup class="calibre10">24</sup>utque mūnus cōnferrent, quemadmodum in Dominī lēge dictum est, pār turturum, aut duōs pīpiōnēs.
</p>

<p class="calibre9">
<sup class="calibre10">25</sup>Erat tum Hierosolymæ homō nōmine Simeōn, quī homō jūstus erat, et religiōsus, exspectāns Isrāēlītārum cōnsōlātiōnem, et Sānctō Spīritū præditus.
<sup class="calibre10">26</sup>Huic fuerat Sānctī Spīritus ōrāculō dictum, nōn prius esse mortem sēnsūrum, quam Dominī Chrīstum vīdisset.
<sup class="calibre10">27</sup>Is īnstīnctū Spīritūs vēnit in fānum, atque ubi intulērunt parentēs puerum Jēsum, ut dē eō ex lēgis rītū facerent,
<sup class="calibre10">28</sup>ipse cum suīs ulnīs excēpit, Deōque grātiās ēgit hīs verbīs:
</p>

<div class="poem">
<p class="poem-line"><sup class="calibre10">29</sup>“Nunc dīmittis tuum mē, Domine,</p>
<p class="poem-line1">secundum prōmissiōnem tuam placidē.</p>
<p class="poem-line"><sup class="calibre10">30</sup>Quandōquidem vīdī meīs oculīs salūtem tuam,</p>
<p class="poem-line1"><sup class="calibre10">31</sup>quam omnibus expositam populīs parāstī:</p>
<p class="poem-line"><sup class="calibre10">32</sup>lūmen gentibus patefaciendum,</p>
<p class="poem-line1">et tuōrum Isrāēlītārum glōriam.”</p>
</div>

<p class="calibre9">
<sup class="calibre10">33</sup>Mīrābantur autem ejus pater atque māter, ea quæ dē eō dīcēbantur,
<sup class="calibre10">34</sup>iīsque fausta precātus Simeōn, ejus mātrem Marīam sīc affātus est: “Scītō hunc multōrum vel cāsuī vel resurrēctiōnī in Isrāēlītīs dēstinātum esse, et signum fore cui contrādīcātur.
<sup class="calibre10">35</sup>Quīn tuum quoque animum penetrābit gladius, ut patefīant multārum mentium cōgitātiōnēs.”
</p>

<p class="calibre9">
<sup class="calibre10">36</sup>Erat autem Anna vātēs, Phanuēlis fīlia, ex Aseriānā tribū, quæ multum ætāte prōvecta, vīxerat annōs cum virō septem ā virginitāte suā.
<sup class="calibre10">37</sup>Eratque eadem vidua annōrum circiter quattuor et octōgintā, quæ ex fānō nōn discēdēbat, jejūniīs precibusque noctēs et diēs Deum colēns.
<sup class="calibre10">38</sup>Hæc eādem hōrā supervēnit, et Dominō grātiās agere, dēque eō loquī coepit omnibus, quī Hierosolymīs līberātiōnem exspectābant.
</p>

<p class="calibre9">
<sup class="calibre10">39</sup>Et illī omnibus ex lēge Dominī perāctīs rediērunt in Galilæam, in oppidum suum Nazarētham.
<sup class="calibre10">40</sup>Puer vērō crēscēbat, et spīritū cōnfirmābātur, sapientiāque replēbātur, eīque aderat Deī grātia.
</p>

<p class="calibre9">
<sup class="calibre10">41</sup>Proficīscēbantur autem ejus parentēs quotannīs Hierosolymam fēstīs Paschæ.
<sup class="calibre10">42</sup>Igitur dum jam erat annōrum duodecim, cum illī Hierosolymam ex mōre fēstōrum ascendissent,
<sup class="calibre10">43</sup>diēsque perēgissent, iīs revertentibus remānsit puer Jēsūs Hierosolymæ.
<sup class="calibre10">44</sup>Id quod ignōrantēs ejus parentēs, eum in comitātū esse ratī, postquam iter ūnīus diēī fēcērunt coepērunt eum inter cognātōs et familiārēs conquīrere,
<sup class="calibre10">45</sup>eōque nōn inventō, revertērunt Hierosolymam eum quæsītum.
<sup class="calibre10">46</sup>Accidit autem ut post trīduum eum in fānō invēnerint, inter magistrōs sedentem, eōsque audientem ac interrogantem.
<sup class="calibre10">47</sup>Stupēbant autem omnēs eum audientēs, ejus acūmen, ac respōnsiōnēs.
<sup class="calibre10">48</sup>Atque eō vīsō attonitī sunt illī, eumque sīc est allocūta māter: “Nāte, cūr nōbīs ita fēcistī? Ēn pater tuus et ego tē dolentēs quærēbāmus.”
</p>

<p class="calibre9">
<sup class="calibre10">49</sup>At ille: “Quōrsum mē quærēbātis?” inquit iīs. “An nesciēbātis, mihi agenda esse meī patris negōtia?”
<sup class="calibre10">50</sup>At illī, quid ille sibi dīxisset, nōn intellēxērunt.
</p>

<p class="calibre9">
<sup class="calibre10">51</sup>Et ille cum iīs dēscendit, vēnitque Nazarētham, et iīs erat mōrigerus. Ejus autem māter eās rēs omnēs animō observābat.
<sup class="calibre10">52</sup>Et Jēsūs sapientiā, et ætāte, et grātiā, tum apud Deum prōficiēbat, tum apud hominēs.
</p>
</div>




  </div>

  
  <div class="calibreToc">
    <h2><a href="../../../kx1umcn9.html">Table of contents
</a></h2>
    <div>
  <ul>
    <li>
      <a href="../../cover.xhtml">Biblia Sacra</a>
    </li>
    <li>
      <a href="../front-matter/title.html">Pāgina Titulī</a>
    </li>
    <li>
      <a href="../front-matter/toc.html">Ōrdō Librōrum</a>
    </li>
    <li>
      <a href="../vetus/vetus-foedus.html">VETUS FŒDUS</a>
    </li>
    <li>
      <a href="../vetus/genesis.html">Genesis</a>
    </li>
    <li>
      <a href="novum-foedus.html">NOVUM FŒDUS</a>
    </li>
    <li>
      <a href="matthaeus.html">Matthæus</a>
    </li>
    <li>
      <a href="lucas.html">Lūcās</a>
    </li>
  </ul>
</div>


  </div>
  

  <div class="calibreEbNav">
    
      <a href="matthaeus.html" class="calibreAPrev">previous page
</a>
    

    <a href="../../../kx1umcn9.html" class="calibreAHome">start
</a>

    
  </div>

</div>

</body>
</html>
