<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
	<title>Biblia Sacra</title>
	<link type="text/css" rel="stylesheet" href="../../styles/0.css"/>
</head>

<body>
	<br/>
	<h1>ĒVANGELIUM AUCTŌRE MATTHÆŌ</h1>
	<br/>
	<div class="chapter-toc">
		<a href="matthaeus.html#caput1">1</a>
		<a href="matthaeus.html#caput2">2</a>
		<a href="matthaeus.html#caput3">3</a>
		<a href="matthaeus.html#caput4">4</a>
		<a href="matthaeus.html#caput5">5</a>
		<a href="matthaeus.html#caput6">6</a>
		<a href="matthaeus.html#caput7">7</a>
		<a href="matthaeus.html#caput8">8</a>
	</div>
	<br/>
	<div id="caput1" class="chapter">
	<span class="padded-dropcap">1</span>
	<p>
		Ēnumerātiō generis Jēsū Chrīstī, prōgnātī Dāvīde, prōgnātī Abrahāmō:
	</p>

	<div class="poem">
		<p class="poem-line"><sup>2</sup>Abrahāmus genuit Isaācum.</p>
		<p class="poem-line poem-indent-1">Isaācus Jācōbum.</p>
		<p class="poem-line poem-indent-1">Jācōbus Jūdam, et ejus frātrēs.</p>
		<p class="poem-line poem-indent-1"><sup>3</sup>Jūdās Phārem et Zaram (ex Thamāre).</p>
		<p class="poem-line poem-indent-1">Phārēs Esromum.</p>
		<p class="poem-line poem-indent-1">Esromus Arāmum.</p>
		<p class="poem-line poem-indent-1"><sup>4</sup>Arāmus Amīnadābum.</p>
		<p class="poem-line poem-indent-1">Amīnadābus Naassōnem.</p>
		<p class="poem-line poem-indent-1">Naasson Salmōnem.</p>
		<p class="poem-line poem-indent-1"><sup>5</sup>Salmōn Boozum (ex Rāchabā).</p>
		<p class="poem-line poem-indent-1">Boozus Ōbedem (ex Rūthā).</p>
		<p class="poem-line poem-indent-1">Ōbed Jessæum.</p>
		<p class="poem-line poem-indent-1"><sup>6</sup>Jessæus Dāvīdem rēgem.</p>
		<p class="poem-line">Dāvīd rēx Solomōnem, (ex eā quæ fuerat Ūrīæ).</p>
		<p class="poem-line poem-indent-1"><sup>7</sup>Solomō Roboāmum.</p>
		<p class="poem-line poem-indent-1">Roboāmus Ābīam.</p>
		<p class="poem-line poem-indent-1">Ābīās Asam.</p>
		<p class="poem-line poem-indent-1"><sup>8</sup>Asa Jōsāphātum.</p>
		<p class="poem-line poem-indent-1">Jōsāphātus Jorāmum.</p>
		<p class="poem-line poem-indent-1">Jorāmus Ozīam.</p>
		<p class="poem-line poem-indent-1"><sup>9</sup>Ozīās Jōthamum.</p>
		<p class="poem-line poem-indent-1">Jōthamus Achazum.</p>
		<p class="poem-line poem-indent-1">Achazus Ezecīam.</p>
		<p class="poem-line poem-indent-1"><sup>10</sup>Ezecīās Manassem.</p>
		<p class="poem-line poem-indent-1">Manasses Āmōnem.</p>
		<p class="poem-line poem-indent-1">Āmōn Jōsīam.</p>
		<p class="poem-line poem-indent-1"><sup>11</sup>Jōsīās Jōācimum.</p>
		<p class="poem-line poem-indent-1">Jōācimus Jechōniam, et ejus frātrēs, in exiliō Babylōnicō.</p>
		<p class="poem-line"><sup>12</sup>Post exilium Babylōnicum, Jechōniās genuit Salathiēlem.</p>
		<p class="poem-line poem-indent-1">Salathiēl Zorobabēlem.</p>
		<p class="poem-line poem-indent-1"><sup>13</sup>Zorobabel Abiudem.</p>
		<p class="poem-line poem-indent-1">Abiud Elīacimum.</p>
		<p class="poem-line poem-indent-1">Elīacimus Azōrem.</p>
		<p class="poem-line poem-indent-1"><sup>14</sup>Azor Sadocum.</p>
		<p class="poem-line poem-indent-1">Sadocus Achimum.</p>
		<p class="poem-line poem-indent-1">Achimus Elīudem.</p>
		<p class="poem-line poem-indent-1"><sup>15</sup>Elīud Eleazarum.</p>
		<p class="poem-line poem-indent-1">Eleazarus Matthanem.</p>
		<p class="poem-line poem-indent-1">Matthan Jācōbum.</p>
		<p class="poem-line poem-indent-1"><sup>16</sup>Jācōbus Jōsēphum Marīæ virum, ex quā nātus est Jēsūs nōmine Chrīstus.</p>
	</div>

	<p>
		<sup>17</sup>Igitur in ūniversum ab Abrahāmō ad Dāvīdem genera sunt quattuordecim. Ā Dāvīde item ad exilium Babylōnicum quattuordecim. Ab exiliō Babylōnicō ad Chrīstum quattuordecim.
	</p>

	<p>
		<sup>18</sup>Jēsū Chrīstī autem nātīvitās sīc sē habet: Cum esset dēspōnsa māter ejus Marīa Jōsēphō, priusquam convēnissent, comperta est uterum ferre ex Spīritū Sānctō. 
		<sup>19</sup>Jōsēphus vērō vir ejus, quī jūstus esset, nec in eam vellet exemplum ēdere, statuit eam clam repudiāre. 
		<sup>20</sup>Hæc cum habēret in animō, ecce Dominī angelus in somnīs appāruit eī, et ita locūtus est: “Jōsēphe Dāvīde prōgnāte, nē metue ascīscere Marīam uxōrem tuam, nam quod in eā genitum est, ex Sānctō Spīritū est. 
		<sup>21</sup>Pariet autem fīlium, quem Jēsum nōmine vocābis; is enim suōs ab ipsōrum peccātīs vindicābit.” 
		<sup>22</sup>Hoc autem tōtum factum est, ut cōnfieret quod ā Dominō dictum fuerat per vātem ita dīcentem: 
		<sup>23</sup><span class="quote">“Virgō ventrem lātūra est, ēditūra fīlium, quī nōminābitur Emmanuēl,”</span> quod perinde est ac sī dīcās “Nōbīscum Deus.” 
		<sup>24</sup>Igitur experrēctus ā somnō Jōsēphus, fēcit ut eī præcēperat Dominī angelus, ascīvitque suam conjugem, 
		<sup>25</sup>nec eam cognōvit, dōnec ea peperit fīlium suum prīmōgenitum, quem Jēsum nōmine vocāvit.
	</p>

	</div>

	<div id="caput2" class="chapter">
	<span class="padded-dropcap">2</span>
	<p>
		Jēsū autem Bethlehemæ in Jūdæā nātō, tempore rēgis Hērōdis, vēnērunt ab Oriente Magī Hierosolymam, 
		<sup>2</sup>et ubinam esset Jūdæōrum nātus rēx quæsīvērunt. Sēsē enim ejus vīdisse stēllam in Oriente, itaque eum adōrātum vēnisse. 
		<sup>3</sup>Quibus audītis turbātus ūnā cum tōtā Hierosolymā rēx, 
		<sup>4</sup>convocātīs omnibus pontificibus, et scrībīs populī, scīscitātus est ab iīs ubinam Chrīstus nascitūrus esset. 
		<sup>5</sup>Cui illī respondērunt: “Bethlehemæ Jūdææ,” sīc enim ā vāte scrīptum esse:
	</p>

	<div class="poem">
		<p class="poem-line quote"><sup>6</sup>“Et tū, Bethlehema, Jūdææ terra,</p>
		<p class="poem-line poem-indent-1 quote">nēquāquam minima es præfectūrārum Jūdææ;</p>
		<p class="poem-line quote">ex tē enim mihi prōdībit dux,</p>
		<p class="poem-line poem-indent-1 quote">quī meum reget Isrāēlīticum populum.”</p>
	</div>

	<p>
		<sup>7</sup>Tunc Hērōdēs clam vocātīs Magīs, perquīsīvit ab iīs tempus quō stēlla appāruisset, 
		<sup>8</sup>eōsque Bethlehemam dīmīsit, ita dīcēns: “Īte, et dē puerō dīligenter inquīrite, ac cum invēneritis, certiōrem mē facitōte, ut ego quoque ad eum adōrandum proficīscar.” 
		<sup>9</sup>Igitur illī, audītō rēge, profectī sunt, ac tum stēlla, quam in Oriente vīderant, eōs antecessit, dōnec vēnit stetitque suprā locum ubi puer erat. 
		<sup>10</sup>Illī vīsā stēllā, maximō gaudiō lætātī sunt, 
		<sup>11</sup>et domum ingressī, puerumque cum ejus mātre Marīā nactī, prōcidērunt, eumque adōrārunt, et apertīs suīs capsīs, obtulērunt eī mūnera, aurum, thūs, murram. 
		<sup>12</sup>Deinde ōrāculō monitī in somnīs, nē ad Hērōdem reverterentur, per aliam viam sē recēpērunt in patriam.
	</p>

	<p>
		<sup>13</sup>Dīgressīs illīs, Dominī angelus Jōsēphō in somnīs appāret: “Surge,” inquit, “assūmptō puerō ejusque mātre, fuge in Ægyptum, et illīc estō, dōnec ego tē moneam. Quæsītūrus est enim puerum Hērōdēs, ad necem.” 
		<sup>14</sup>Igitur ille surgit, et ūnā cum puerō, ejusque mātre, noctū concessit in Ægyptum, 
		<sup>15</sup>ibique fuit ūsque ad Hērōdis obitum, ut cōnfieret quod fuerat ā Dominō dictum per vātem ita dīcentem: “<span class="quote">Ex Ægyptō ēvocāvī fīlium meum.</span>”
	</p>

	<p>
		<sup>16</sup>Tunc Hērōdēs, vidēns sē ā Magīs illūsum esse, adeō īrātus est, ut mīserit interfectum puerōs, quotquot Bethlehemæ, et in tōtō ejus territōriō erant, īnfrā bīmātum, prō tempore quod ā magīs perquīsierat. 
		<sup>17</sup>Tunc accidit id, quod ā Jēremīā vāte ita dictum fuerat: 
	</p>

	<div class="poem">
		<p class="poem-line quote"><sup>18</sup>“Audītur apud Ramam vōx,</p>
		<p class="poem-line poem-indent-1 quote">lāmentātiō complōrātiōque,</p>
		<p class="poem-line poem-indent-1 quote">et multus questus.</p>
		<p class="poem-line quote">Rachel est,</p>
		<p class="poem-line poem-indent-1 quote">suōs nātōs dēplōrāns īnsōlābiliter,</p>
		<p class="poem-line poem-indent-1 quote">quia periērunt.”</p>
	</div>

	<p>
		<sup>19</sup>Dēfūnctō autem Hērōde, Dominī angelus Jōsēphō in somnīs appāret in Ægyptō, 
		<sup>20</sup>et eum sīc alloquitur: “Surge, et ūnā cum puerō, ejusque mātre, proficīscere in Isrāēlīticam terram; mortuī sunt enim, quī puerī vītam petēbant.” 
		<sup>21</sup>Ita ille surgit, et assūmptō puerō, ejusque mātre, contendit in terram Isrāēlīticam. 
		<sup>22</sup>Sed audiēns Archelāum in Jūdæā Hērōdī patrī suō in rēgnum successisse, timuit illō īre, et ōrāculō secundum quiētem admonitus, contulit sē in agrum Galilæum, 
		<sup>23</sup>iitque commorātum in oppidum quoddam Nazaretha dictum, ut id fieret quod ā vātibus prædictum erat, Nazaræum vocātum īrī.
	</p>

	</div>

	<div id="caput3" class="chapter">
	<span class="padded-dropcap">3</span>
	<p>
		Quōdam autem tempore vēnit Jōhannēs Baptista, quī in Jūdææ sōlitūdine prædicāret,
		<sup>2</sup>ac dīceret: “Corrigite vōs; īnstat enim cæleste rēgnum.”
		<sup>3</sup>Is est enim quī dictus est ab Ēsāiā vāte, dīcente:
	</p>

	<div class="poem">
		<p class="poem-line quote">“Vōx clāmantis in sōlitūdine:</p>
		<p class="poem-line quote">‘Parāte viam Dominī;</p>
		<p class="poem-line poem-indent-1 quote">rēctās facite sēmitās ejus.’”</p>
	</div>

	<p>
		<sup>4</sup>Habēbat autem Jōhannēs ex camēlīnīs pilīs indūmentum, lateribus pelliciō cingulō circumdatīs. Cibus ejus erant locustæ, et mel silvestre. 
		<sup>5</sup>Tunc ad eum proficīscēbātur Hierosolyma, omnisque Jūdæa, et Jordānis ōra, 
		<sup>6</sup>ab eōque baptīzābantur in Jordāne, cōnfitentēs peccāta sua.
	</p>

	<p>
		<sup>7</sup>Cum vīdisset autem multōs Pharisæōrum et Saddūcæōrum ad suum baptisma venientēs, dīxit iīs: “Prōgeniēs vīperīna, quis vōs summonuit futūram īram fugere? 
		<sup>8</sup>Ēdite ergō frūctūs ēmendātā vītā dignōs, 
		<sup>9</sup>nēve animum indūcite sīc apud vōs dīcere, ‘Patrem habēmus Abrahāmum.’ Dīcō enim vōbīs, posse Deum ex hīs saxīs suscitāre nātōs Abrahāmō. 
		<sup>10</sup>Jam vērō secūris arborum rādīcī admōta est. Itaque arbor omnis frūctum bonum nōn ēdēns, excīdenda est, et in ignem injicienda.
	</p>

	<p>
		<sup>11</sup>“Ego quidem baptīzō vōs aquā ad vītæ ēmendātiōnem, sed post mē venit, quī quidem adeō mē præstantior est, ut ego nōn sim dignus quī ejus calciāmenta portem. Is vōs Sānctō Spīritū et igne baptīzābit. 
		<sup>12</sup>Is in manū suum habēns ventilābrum, āream suam expūrgābit, frūmentumque suum comportābit in horreum, paleam autem ignī cremābit inexstinctō.”
	</p>

	<p>
		<sup>13</sup>Tunc adiit ex Galilæā Jōhannem Jēsūs ad Jordānem, ut ab eō baptīzārētur. 
		<sup>14</sup>Sed eum prohibēbat Jōhannēs, dīcēns: “Mihi ut ā tē baptīzer opus est, et tū venīs ad mē?” 
	</p>

	<p>
		<sup>15</sup>Cui respondēns Jēsūs: “Sine modo,” inquit; “sīc enim decet nōs omnī jūstitiā perfungī.” Tunc ille eum sinit. 
	</p>

	<p>
		<sup>16</sup>Et Jēsūs simul ac baptīzātus est, ascendit ab aquā, et ecce apertīs eī cælīs, vīdit Jōhannēs Deī Spīritum dēscendentem, quasi columbam, et in eum venientem. 
		<sup>17</sup>Et ecce vōx ex cælīs, dīcēns: “Hic est meus cārissimus fīlius, quī mihi acceptus est.”
	</p>

	</div>

	<div id="caput4" class="chapter">
	<span class="padded-dropcap">4</span>
	<p>
		Tum Jēsūs ā Spīritū subductus est in sōlitūdinem, ut tentārētur ā diabolō. 
		<sup>2</sup>Cumque quadrāgintā diēs, et totidem noctēs jejūnāsset, tandem ēsurīvit. 
		<sup>3</sup>Igitur aggreditur eum tentātor: “Sī Deī fīlius es,” inquit, “jubē ut hī lapidēs pānēs fīant.” 
	</p>

	<p>
		<sup>4</sup>Cui ita respondit ille: “Scrīptum est, <span class="quote">‘Nōn sōlō pāne vīvit homō, sed omnī verbō per ōs Deī prōdeunte.’”</span>
	</p>

	<p>
		<sup>5</sup>Tunc addūcit eum diabolus in sānctam urbem, et in templī pinnīs cōnstitūtum, 
		<sup>6</sup>sīc alloquitur:
“Sī Deī fīlius es, jace tē deorsum. Scrīptum est enim:
	</p>

	<div class="poem">
		<p class="poem-line quote">“‘Angelīs suīs dē tē mandābit,</p>
		<p class="poem-line poem-indent-1 quote">ut tē manibus tollant,</p>
		<p class="poem-line poem-indent-1 quote">nē pedem ad lapidēs offendās.’”</p>
	</div>

	<p>
		<sup>7</sup>At Jēsūs: “Rūrsum scrīptum est,” inquit illī, <span class="quote">“‘nē temptātō Dominum Deum tuum.’”</span>
	</p>

	<p>
		<sup>8</sup>Rūrsus addūcit eum diabolus in præaltum montem, eīque omnia rēgna mundī, et eōrum glōriam ostendit, 
		<sup>9</sup>et: “Hæc omnia tibi dabō,” inquit, “sī prōcubueris, et mē adōrāveris.”
	</p>

	<p>
		<sup>10</sup>Hīc Jēsūs: “Abī ē cōnspectū meō, Satanā,” inquit eī. “Scrīptum est enim: <span class="quote">‘Dominum Deum tuum adōrātō, eumque sōlum colitō.’”</span>
	</p>

	<p>
		<sup>11</sup>Tunc omittit eum diabolus, et ecce advēnērunt angelī, quī eī ministrārent.
	</p>

	<p>
		<sup>12</sup>Audiēns autem Jēsūs captum esse Jōhannem, petiit Galilæam. 
		<sup>13</sup>Et relictā Nazarethā, Caphernaum profectus, ibi commorātus est (eā est maritimā, in fīnibus Zabūlōniīs et Nephthalēnsibus)
		<sup>14</sup>ut fieret quod erat ab Ēsāiā vāte dictum in hunc modum:
	</p>

	<div class="poem">
		<p class="poem-line quote"><sup>15</sup>“Zabūlōnia Nephthalēnsisque terra,</p>
		<p class="poem-line poem-indent-1 quote">mare versus, trāns Jordānem,</p>
		<p class="poem-line poem-indent-1 quote">Galilæa extrāneōrum—</p>
		<p class="poem-line quote"><sup>16</sup>populus in tenebrīs dēgēns</p>
		<p class="poem-line poem-indent-1 quote">vīdit lūcem magnam,</p>
		<p class="poem-line quote">et manentibus in terræ noctis regiōne</p>
		<p class="poem-line poem-indent-1 quote">lūx orta est.”</p>
	</div>

	<p>
		<sup>17</sup>Ex eō cœpit Jēsūs prædicāre, et dīcere: “Corrigite vōs, īnstat enim cæleste rēgnum.”
	</p>

	<p>
		<sup>18</sup>Ambulāns autem Jēsūs apud lacum Galilææ, cum vīdisset frātrēs duōs, Simōnem cognōmine Petrum, et Andrēam ejus germānum, rēte jacientēs in lacum (erant enim piscātōrēs),s 
		<sup>19</sup>dīxit iīs: “Sequiminī mē, et faciam vōs hominum piscātōrēs.” 
		<sup>20</sup>Atque illī continuō, relictīs rētibus, eum secūtī sunt.
	</p>

	<p>
		<sup>21</sup>Inde prōgressus vīdit aliōs duōs frātrēs, Jācōbum Zebedæī fīlium, et Jōhannem ejus frātrem, in nāvī cum suō patre Zebedæō sarcientēs sua rētia, eōsque vocāvit. 
		<sup>22</sup>Atque illī prōtinus relictā nāvī, patreque suō, secūtī sunt eum.
	</p>

	<p>
		<sup>23</sup>Obībat autem tōtam Galilæam Jēsūs, docēns in eōrum collēgiīs, et rēgium pūblicāns ēvangelium, omnēsque morbōs et languōrēs vulgō sānāns. 
		<sup>24</sup>Itaque tanta ejus fāma tōtam Sȳriam pervāsit, ut afferrentur eī quīcumque male affectī dīversīs morbīs et cruciātibus tenēbantur, furiōsī, lūnāticī membrīs captī, quōs ille sānābat: 
		<sup>25</sup>Eumque secūta est ingēns hominum turba ā Galilæā, et Decapolī, et Hierosolymīs, et Jūdæā, et ōrā Transjordanīnā.
	</p>

	</div>

	<div id="caput5" class="chapter">
	<span class="padded-dropcap">5</span>
	<p>
		Vidēns autem tantam hominum multitūdinem, cōnscendit in montem. Cumque sēdisset, adiērunt eum ejus discipulī, 
		<sup>2</sup>et ille eōs hujusmodī ōrātiōne docēre aggressus est:
	</p>

	<div class="poem">
		<p class="poem-line"><sup>3</sup>“Beātī pauperēs animō,</p>
		<p class="poem-line poem-indent-1">nam eōrum est cæleste rēgnum.</p>
		<p class="poem-line"><sup>4</sup>Beātī quī lūgent,</p>
		<p class="poem-line poem-indent-1">nam iī cōnsōlandī sunt.</p>
		<p class="poem-line"><sup>5</sup>Beātī mītēs,</p>
		<p class="poem-line poem-indent-1">nam iī terram possidēbunt.</p>
		<p class="poem-line"><sup>6</sup>Beātī quī ēsuriunt sitiuntque jūstitiam,</p>
		<p class="poem-line poem-indent-1">nam iī saturābuntur.</p>
		<p class="poem-line"><sup>7</sup>Beātī misericordēs,</p>
		<p class="poem-line poem-indent-1">nam iīs tribuētur misericordia.</p>
		<p class="poem-line"><sup>8</sup>Beātī mente pūrī,</p>
		<p class="poem-line poem-indent-1">nam iī Deum vidēbunt.</p>
		<p class="poem-line"><sup>9</sup>Beātī pācificī,</p>
		<p class="poem-line poem-indent-1">nam iī Deī fīliī vocābuntur.</p>
		<p class="poem-line"><sup>10</sup>Beātī quī jūstitiæ causā īnfestantur,</p>
		<p class="poem-line poem-indent-1">nam eōrum est cæleste rēgnum.</p>
	</div>

	<p>
		<sup>11</sup>“Beātī estis, quandōcumque vōbīs convīciābuntur hominēs, et vōs īnsectābuntur, et in vōs omnia maledicta conjicient mentientēs propter mē. 
		<sup>12</sup>Gaudēte et lætāminī, nam multa vōbīs in cælō mercēs est, sīc enim īnsectātī sunt vātēs majōrēs vestrōs.
	</p>

	<p>
		<sup>13</sup>“Vōs estis sāl terræ. Quod sī sāl īnfatuātum fuerit, quō saliētur? Ad nūllam rem jam idōneum est, nisi ut forās prōjiciātur, et ab hominibus conculcētur.
	</p>

	<p>
		<sup>14</sup>“Vōs estis lūx mundī. Nōn potest urbs latēre in monte sita, 
		<sup>15</sup>nec accenditur lucerna ut sub modiō, sed ut in candēlābrō pōnātur, atque ita omnibus quī domī sunt, illūceat. 
		<sup>16</sup>Sīc lūceat vestra lūx apud hominēs, ut vestra rēctē facta videntēs, collaudent vestrum Patrem, quī est in cælīs.
	</p>

	<p>
		<sup>17</sup>“Nē putāte vēnisse mē, ut lēgem aut vātēs abrogem. Nōn ut abrogem vēnī, sed ut perficiam. 
		<sup>18</sup>Hoc enim vōbīs cōnfirmō, citius peritūrum cælum atque terram, quam ut ūnum iōta aut ūnus apex pereat ex lēge, quīn fīant omnia. 
		<sup>19</sup>Igitur quī contrā vel minimum hōrum præceptōrum fēcerit, licet ita doceat hominēs, tamen minimus numerābitur in rēgnō cælestī. Quī vērō et præstiterit et docuerit, is magnus numerābitur in rēgnō cælestī. 
		<sup>20</sup>Hōs enim vōbīs dīcō, nisi jūstitiā scrībīs et Pharisæīs excellueritis, nōn estis in cæleste rēgnum ingressūrī.
	</p>

	<p>
		<sup>21</sup>“Audīvistis antīquīs esse dictum: <span class="quote">‘Nē occīditō,</span> quod quī occīderit, eum tenērī jūdiciō.’ 
		<sup>22</sup>Ego vērō dīcō vōbīs: ‘Quisquis immeritō frātrī suō īrāscitur, tenēbitur jūdiciō, et quī frātrem suum balatrōnem vocāverit, tenēbitur cōnsessū, et quī fatuum vocāverit, tenēbitur ignis gehenna.’
	</p>

	<p>
		<sup>23</sup>“Itaque sī oblātūrus tuum mūnus ad āram, ibi recordātus fueris tuum frātrem habēre quod dē tē querātur, 
		<sup>24</sup>relinque illīc tuum mūnus ad āram, et prius ī, reconciliāre tuō frātrī, atque ita dēmum ī oblātum mūnus tuum. 
	</p>

	<p>
		<sup>25</sup>“Compōne cum adversāriō tuō mātūrē, dum es in viā cum eō, nē tē trādat adversārius jūdicī et jūdex ministrō, atque ita in cūstōdiam dēris. 
		<sup>26</sup>Profectō (inquam ego tibi) nōn exībis inde, quīn ultimum solveris quadrantem.
	</p>

	<p>
		<sup>27</sup>“Audīvistis antīquīs esse dictum: <span class="quote">‘Nē adulterātō.’</span>
		<sup>28</sup>Ego vērō vōbīs dīcō, quisquis fēminam sīc aspicit, ut eam concupīscat, jam eam animō adulterāvit. 
		<sup>29</sup>Quod sī tibi vel oculus tuus dexter officit, ērue eum, et abjice. Præstat enim tibi, ūnum membrōrum tuōrum perdī, quam tōtum corpus tuum in gehennam dējicī. 
		<sup>30</sup>Et sī tibi vel dextra tua manus officit, amputā eam, et abjice. Præstat enim tibi ūnum membrōrum tuōrum perdī, quam tōtum corpus tuum in gehennam dējicī.
	</p>

	<p>
		<sup>31</sup>“Dictum est item: <span class="quote">‘Quī uxōrem suam repudiābit, det eī īnstrūmentum dīvortiī.’</span>
		<sup>32</sup>Ego vērō vōbīs dīcō: quī uxōrem suam repudiat (exceptā stuprī causā) in causā est ut ea adulteret, et quī repudiātam dūcit, adulterat.
	</p>

	<p>
		<sup>33</sup>“Rūrsus audīvistis dictum veteribus: <span class="quote">‘Nē pejerātō, sed Dominō quæ jūrāveris redditō.’</span>
		<sup>34</sup>At ego vōbīs dīcō, omnīnō nōn esse jūrandum, neque per cælum, quoniam Deī solium est,
		<sup>35</sup>neque per terram, quia ejus pedum subsellium est, neque per Hierosolyma, quoniam urbs magnī rēgis est,
		<sup>36</sup>neque per tuum caput jūrāverīs, quoniam nōn possīs vel ūnum crīnem album nigrumve facere.
		<sup>37</sup>Sed estō sermō vester, ‘etiam, etiam’, ‘nōn, nōn.’ Quod præter hæc est, id ā malō est.
	</p>

	<p>
		<sup>38</sup>“Audīvistis ut dictum sit: <span class="quote">‘Oculum prō oculō, et dentem prō dente.’</span> 
		<sup>39</sup>Ego vērō vōbīs dīcō, nōn esse resistendum injūriæ, quīn sī quis tibi colaphum in dextram mālam impēgerit, obverte eī etiam alteram.
		<sup>40</sup>Et sī quis tēcum lītigāre, et tunicam tuam velit auferre, concēde eī etiam togam,
		<sup>41</sup>et sī quis tē cōgere velit ad ūnum mīlliāre, comitāre eum vel duo.
		<sup>42</sup>Ā tē petentī datō, et sī quis velit ā tē mūtuārī, nē recūsātō.
	</p>

	<p>
		<sup>43</sup>“Audīvistis dictum: <span class="quote">‘Proximum tuum amātō,’</span> et ‘inimīcum tuum ōderīs.’
		<sup>44</sup>At ego vōbīs dīcō: Amāte inimīcōs vestrōs, bene precāminī iīs quī vōbīs imprecantur, bene facite vestrīs malevolīs, et ōrāte prō lædentibus et īnsectantibus vōs,
		<sup>45</sup>ut fīliī sītis vestrī Patris quī in cælīs est, quī sōlem suum orīrī faciat in malōs juxtā ac bonōs, et jūstōs injūstōsque compluat. 
		<sup>46</sup>Nam sī eōs dēmum amātis quī vōs amant, quam mercēdem habitūrī estis? An nōn vel pūblicānī idem faciunt? 
		<sup>47</sup>Et sī vestrōs dumtaxat frātrēs salūtātis, quid ēgregium facitis? Nōnne vel pūblicānī similiter faciunt? 
		<sup>48</sup>Eritis igitur perfectī vōs, quemadmodum Pater vester quī in cælīs est, perfectus est. 
	</p>

	</div>

	<div id="caput6" class="chapter">
	<span class="padded-dropcap">6</span>
	<p>
		“Cavēte, nē benignitātem in hominum cōnspectū exerceātis, per ostentātiōnem, aliōquī præmium nōn estis habitūrī apud Patrem vestrum, quī in cælīs est.
	</p>

	<p>
		<sup>2</sup>“Igitur quandōcumque benignē facis, nōlī præ tē tubā clangere, ut simulātōrēs faciunt in collēgiīs atque vīcīs, ut collaudentur ab hominibus. Hoc vōbīs cōnfirmō, eōs jam habēre suam mercēdem. 
		<sup>3</sup>At tē benignē faciente, nesciat tua sinistra quid faciat dextra, 
		<sup>4</sup>ut sit tua līberālitās in occultō, et tuus Pater, quī occultē videt, tibi palam reddet.
	</p>

	<p>
		<sup>5</sup>“Item cum supplicās, nē estō simulātōrum similis, quī cum supplicant, amant in collēgiīs esse, et platēārum angiportīs, ut sint hominibus cōnspicuī. Hoc vōbīs cōnfirmō, eōs habēre suam mercēdem. 
		<sup>6</sup>At tū supplicātūrus ingredere conclāve tuum, et clausā jānuā tuā, supplicā tuō Patrī in occultō, et Pater tuus, quī occultē videt, tibi palam reddet. 
		<sup>7</sup>Supplicantēs autem nē garrīte, ut extrāneī, quī sē putant ob loquācitātem suam exaudiendōs. 
		<sup>8</sup>Nē este igitur eōrum similēs, scit enim Pater vester, quibus egeātis, antequam eum rogētis.
	</p>

	<p>
		<sup>9</sup>“Sīc igitur supplicāte vōs:
	</p>

	<div class="poem">
		<p class="poem-line">“‘Pater noster, quī es in cælīs,</p>
		<p class="poem-line">sānctē colātur nōmen tuum,</p>
		<p class="poem-line"><sup>10</sup>veniat rēgnum tuum,</p>
		<p class="poem-line">fīat voluntās tua,</p>
		<p class="poem-line poem-indent-1">ut in cælō, sīc et in terrā.</p>
		<p class="poem-line"><sup>11</sup>Vīctum nostrum alimentārium dā nōbīs hodiē,</p>
		<p class="poem-line"><sup>12</sup>et remitte nōbīs dēbita nostra,</p>
		<p class="poem-line poem-indent-1">ut et nōs remittimus dēbitōribus nostrīs,</p>
		<p class="poem-line"><sup>13</sup>nēve nōs in tentātiōnem indūcitō,</p>
		<p class="poem-line poem-indent-1">sed ā malō tuēre,</p>
		<p class="poem-line">quoniam tuum est rēgnum, et potentia, et glōria, in sempiternum, āmēn.’</p>
	</div>

	<p>
		<sup>14</sup>“Sī enim remīseritis aliīs hominibus sua dēlicta, remittet et vōbīs Pater vester cælestis. 
		<sup>15</sup>Sīn minus remīseritis aliīs sua dēlicta, nē Pater quidem vester remittet vestra dēlicta.
	</p>

	<p>
		<sup>16</sup>“Cum autem jejūnātis, nē este tætricī, quālēs simulātōrēs, quī vultūs suōs dēfōrmant, ut aliīs appāreat eōs jejūnāre. Hoc vōbīs cōnfirmō, eōs suum abstulisse præmium. 
		<sup>17</sup>At tū jejūnāns, ungitō tibi caput, et vultum lavātō, 
		<sup>18</sup>nē perspicuum sit aliīs hominibus jejūnāre tē, sed Patrī tuō, quī occultus est, et Pater tuus, quī occultē cernit, tibi palam reddet.
	</p>

	<p>
		<sup>19</sup>“Nē congerite vōbīs opēs in terrīs, ubi et corrumpit tinea ærūgōque, et fūrēs perfodiunt ac fūrantur. 
		<sup>20</sup>Sed vōbīs opēs in cælō congerite, ubi nec ærūgō aut tinea corrumpit, nec fūrēs perfodiunt aut fūrantur. 
		<sup>21</sup>Nam ubi vestræ erunt opēs, ibīdem erit et vester animus.
	</p>

	<p>
		<sup>22</sup>“Lucerna corporis est oculus. Quod sī erit oculus tuus simplex, tōtum corpus tuum erit lūcidum. 
		<sup>23</sup>Sīn erit oculus tuus nēquam, tōtum tuum corpus erit tenebrōsum. Sī igitur quod in tē lūmen est, tenebræ sunt, quantæ erunt ipsæ tenebræ?
	</p>

	<p>
		<sup>24</sup>“Nēmō potest duōbus servīre dominīs, aut enim hunc ōderit, illum amābit, aut hunc tuēbitur, illum contemnet. Nōn potestis Deō servīre et opibus.
	</p>

	<p>
		<sup>25</sup>“Hanc ob rem (inquam ego vōbīs) nē este dē vītā vestrā sollicitī, quid ēsūrī bibitūrīve, neque dē corpore, quid vestītūrī sītis. Quasi vērō nōn et vīta plūris sit, quam alimōnia, et corpus, quam vestītus. 
		<sup>26</sup>Aspicite volucrēs āeriās, ut neque serant, neque metant, nec in cellās congerant, tamen vester cælestis Pater eās alit. Quasi vērō nōn vōs multō sītis iīs præstantiōrēs? 
		<sup>27</sup>Quis autem vestrum suā sōlicitūdine potest ūnum cubitum addere suæ statūræ?
	</p>

	<p>
		<sup>28</sup>“Item dē vestītū quid sollicitāminī? Discite ut terrestria crēscant līlia, neque labōrandō, neque nendō. 
		<sup>29</sup>Atquī hoc vōbīs dīcō, nē Solomōnem quidem cum omnī splendōre suō ita vestītum fuisse, ut hōrum quodlibet. 
		<sup>30</sup>Quod sī terrestrem herbam (quæ hodiē est, et crās in clībanum conjicitur) Deus sīc vestit, nōnne multō magis vōs, ō parum fīdentēs? 
		<sup>31</sup>Nē este igitur sollicitī, dīcentēs: ‘Quid edēmus, aut quid bibēmus, aut quid induēmus?’ 
		<sup>32</sup>Ista enim omnia requīrunt extrāneī. Scit enim vester cælestis Pater, vōs istīs omnibus egēre. 
		<sup>33</sup>Sed quærite prīmum rēgnum jūstitiamque Deī, et ista omnia vōbīs addentur. 
		<sup>34</sup>Nē este igitur in crāstinum sollicitī, nam crāstinus diēs sua cūrābit. Satis est suum cuique diēī malum.
	</p>

	</div>

	<div id="caput7" class="chapter">
	<span class="padded-dropcap">7</span>
	<p>
		“Nē jūdicāte, et nōn jūdicābiminī.
		<sup>2</sup>Nam quō jūdiciō jūdicābitis, eōdem jūdicābiminī, et quā mēnsūrā mēnsī fueritis, eādem vōbīs remētiētur. 
	</p>

	<p>
		<sup>3</sup>“Quid autem festūcam cernis in oculō tuī frātris, et trabem in oculō tuō nōn animadvertis? 
		<sup>4</sup>Aut audēbis dīcere tuō frātrī: ‘Sine eximam ex oculō tuō festūcam,’ cum sit in oculō tuō trabs? 
		<sup>5</sup>Simulātor, exime prius ex oculō tuō trabem, et ita dēmum cernēs ad eximendam ex tuī frātris oculō festūcam.
	</p>

	<p>
		<sup>6</sup>“Nē date rem sacram canibus, nēve margarītās vestrōs porcīs appōnite, nē hī eōs pedibus conculcent, illī versī lacerent vōs.
	</p>

	<p>
		<sup>7</sup>“Petite et dabitur vōbīs, quærite et inveniētis, pulsāte et vōbīs aperiētur. 
		<sup>8</sup>Quisquis enim petit, obtinet, et quisquis quærit invenit, et pulsantī aperiētur. 
	</p>

	<p>
		<sup>9</sup>“Jam quis est vestrum homō, quī petentī fīliō suō pānem, det lapidem? 
		<sup>10</sup>Aut piscem petentī, anguem det? 
		<sup>11</sup>Quod sī vōs, quī malī estis, tamen scītis bona dōna dare vestrīs līberīs, quantō magis pater vester, quī in cælīs est, dabit bona poscentibus sē? 
		<sup>12</sup>Quidquid igitur vultis ut vōbīs faciant aliī, idem vōs quoque iīs facite, nam ea lēx est atque vātēs.
	</p>

	<p>
		<sup>13</sup>“Intrāte per angustam portam, nam lāta est porta, et ampla via quæ dūcit ad interitum, multīque sunt quī per eam ingrediuntur, 
		<sup>14</sup>sed angusta porta, et arta via est, quæ dūcit ad vītam, paucīque sunt, quī eam inveniant.
	</p>

	<p>
		<sup>15</sup>“Cavēte autem falsōs vātēs, quī quidem veniunt ad vōs in vestīmentīs ovium, cum intus sint rapācēs lupī. 
		<sup>16</sup>Eōs ex suīs frūctibus cognōscētis. Scīlicet colligitur ex spīnīs ūva aut ex tribulīs fīcus? 
		<sup>17</sup>Ita omnis arbor bona, frūctūs bonōs ēdit, tætra autem arbor frūctūs malōs ēdit. 
		<sup>18</sup>Nōn potest arbor bona frūctūs ferre malōs, nec arbor tætra frūctūs ferre bonōs. 
		<sup>19</sup>Omnis arbor bonum frūctum nōn ferēns, excīditur, et in ignem conjicitur. 
		<sup>20</sup>Igitur ex suīs illōs frūctibus cognōscētis.
	</p>

	<p>
		<sup>21</sup>“Nōn quisquis mihi dīcet, ‘Domine, Domine,’ intrābit in cæleste rēgnum, sed quī fēcerit quod vult pater meus, quī est in cælīs. 
		<sup>22</sup>Multī mihi dīcent in illā diē: ‘Domine, Domine, nōnne tuō nōmine vāticinātī sumus, et tuō nōmine dæmonia expulimus, et tuō nōmine multa prōdigiōsē fēcimus?’ 
		<sup>23</sup>Quibus ego tum apertē dīcam: ‘Numquam cognōvī vōs. <span class="quote">Facessite ā mē maleficī.’</span>
	</p>

	<p>
		<sup>24</sup>“Igitur quisquis hæc mea dicta et audit et exsequitur, eum ego cum virō prūdentī comparō, quī suam domum in rūpem cōnstruit,
		<sup>25</sup>quæ domus dēlāpsō imbre, venientibus fluviīs, spīrantibus ventīs, et in eam irruentibus, nōn tamen cadit, quippe fundāta in rūpe.
		<sup>26</sup>Quisquis vērō hæc mea dicta audit, nec exsequitur, similiter facit, ac sī quis stultus homō suam domum in arēnā cōnstruat,
		<sup>27</sup>quæ domus, dēlāpsā pluviā, venientibus fluviīs, spīrantibusque ventīs, et in eam impingentibus, corruat, et ingentem ruīnam det.”
	</p>

	<p>
		<sup>28</sup>Postquam hanc ōrātiōnem fīnīvit Jēsūs, stupēbat illa hominum turba ad ejus doctrīnam, 
		<sup>29</sup>quippe cum docēret eōs ut potestāte præditus, nōn ut scrībæ.
	</p>

	</div>

	<div id="caput8" class="chapter">
	<span class="padded-dropcap">8</span>
	<p>
		Dēgressum autem eum dē monte, secūta est ingēns hominum turba. 
		<sup>2</sup>Tum vēnit leprōsus, quī eum venerātus dīxit: “Domine, sī vīs, potes mē mundāre.”
	</p>

	<p>
		<sup>3</sup>Et Jēsūs illum porrēctā manū tetigit dīcēns: “Volō; mundus estō.” Ac statim mundāta est illīus lepra. 
		<sup>4</sup>Et Jēsūs: “Vidē,” inquit, “nē cui dīcās, sed ī ostēnsum tē sacerdōtī, et mūnus offer, quod præcēpit Mōsēs, ut esset iīs testimōniō.”
	</p>

	<p>
		<sup>5</sup>Ingressum autem Jēsum Capharnāum, convēnit centuriō quīdam, et hujusmodī verbīs ōrāvit: 
		<sup>6</sup>“Domine, puer meus jacet domī sīderātus, graviterque cruciātur.” 
	</p>

	<p>
		<sup>7</sup>Cui Jēsūs: “Ego eum sānātum ībō,” inquit.
	</p>

	<p>
		<sup>8</sup>At centuriō respondēns: “Domine, nōn sum dignus,” inquit, “cujus tū tēctum subeās, sed tantum jubē verbō, et sānābitur puer meus. 
		<sup>9</sup>Nam ego quoque, quī sub alterīus sum potestāte, sī quem eōrum quibus præsum mīlitum īre jubeō, it, sī alium venīre, venit, sī servum meum aliquid facere, facit.” 
	</p>

	<p>
		<sup>10</sup>Hōc audītō, mīrātus Jēsūs, ita dīxit sequentibus: “Hoc vōbīs cōnfirmō, mē nē in Isrāēlītīs quidem tantam invēnisse fidem. 
		<sup>11</sup>Et sānē sīc habētōte, multōs ab oriente et occidente ventūrōs, quī cum Abrahāmō, Isaācō et Jācōbō accumbant in rēgnō cælestī, 
		<sup>12</sup>cum intereā rēgiī in īmās ējicientur tenebrās, ubi flētus strīdorque dentium futūrus est.” 
	</p>

	<p>
		<sup>13</sup>Tum centuriōnem alloquēns Jēsūs: “Abī,” inquit, “et ut cōnsīdistī, sīc tibi accidat.” Itaque sānātus est illīus puer eādem illā hōrā, reversusque domum suam centuriō eādem illā hōrā, puerum offendit valentem.
	</p>

	<p>
		<sup>14</sup>Ingressus autem Jēsūs domum Petrī, vidēns ejus socrum jacentem, ac febrīcitantem, 
		<sup>15</sup>ejus manum tetigit, atque eam relīquit febris, illa vērō surgere, et iīs ministrāre. 
		<sup>16</sup>Ubi autem advesperāvit, adductī sunt eī furiōsī multī, isque verbō spīritūs ējēcit, et omnēs male affectōs sānāvit, 
		<sup>17</sup>ut fieret quod fuerat ab Ēsāiā vāte dictum hīs verbīs:
	</p>

	<div class="poem">
		<p class="poem-line quote">“Is nostrās īnfirmitātēs morbōsque</p>
		<p class="poem-line poem-indent-1 quote">suscēpit atque tulit.”</p>
	</div>

	<p>
		<sup>18</sup>Vidēns autem Jēsūs ingentem circum sēsē turbam hominum, jussit discipulōs trājicere. 
		<sup>19</sup>Et aggressus eum quīdam scrība, inquit eī: “Magister, sequar tē quōcumque ībis.” 
	</p>

	<p>
		<sup>20</sup>Cui Jēsūs: “Vulpēs latebrās habent, et āeriæ volucrēs nīdōs, at Fīlius Hominis nōn habet ubi caput reclīnet.” 
	</p>

	<p>
		<sup>21</sup>Alius item ejus discipulōrum dīxit eī: “Domine, permitte mihi prius īre sepultum patrem meum.” 
	</p>

	<p>
		<sup>22</sup>At Jēsūs: “Sequere mē,” inquit eī, “et mortuōs sine sepelīre mortuōs.”
	</p>

	<p>
		<sup>23</sup>Ingressum autem eum in nāvem, secūtī sunt ejus discipulī, 
		<sup>24</sup>et ecce tanta tempestās exstitit in lacū, ut flūctibus obruerētur nāvis. Ipse autem dormiēbat. 
		<sup>25</sup>Igitur eum aggressī ejus discipulī excitant: “Domine,” inquiunt, “servā nōs! Perīmus!”
	</p>

	<p>
		<sup>26</sup>At ille: “Cūr timidī estis,” inquit iīs, “ō parum fīdentēs?”
	</p>

	<p>
Deinde surrēxit, et ventōs ac lacum increpuit, unde tanta tranquillitās exstitit, 
		<sup>27</sup>ut admīrātī hominēs ita dīcerent: “Quālis est hic vir, ut eī ventī et lacus obœdiant?”
	</p>

	<p>
		<sup>28</sup>Deinde ubi in Gergesēnōrum agrum trājēcit, occurrērunt eī duo furiōsī ex monumentīs prōdeuntēs, adeō ferī, ut illāc trānsīre nēmō posset. 
		<sup>29</sup>Atque iī sīc tum clāmārunt: “Quid tibi nōbīscum reī est, Jēsū Deī fīlī? Hūcine vēnistī ante tempus vexātum nōs?” 
	</p>

	<p>
		<sup>30</sup>Cum esset autem procul ab iīs numerōsus porcōrum grex pāscentium, 
		<sup>31</sup>dæmonēs eum ita rogant: “Sī nōs ējicis, permitte nōbīs in porcōrum gregem immigrāre.” 
	</p>

	<p>
		<sup>32</sup>Quibus ille: “Īte,” inquit. Atque illī ēgressī, in porcōrum gregem immigrārunt, et ecce ruit ūniversus porcōrum grex per præceps in lacum, suntque in aquā mortuī. 
		<sup>33</sup>Pāstōrēs autem fūgērunt, et in oppidum profectī, cum alia omnia, tum dē furiōsīs nūntiārunt. 
		<sup>34</sup>Tum tōta cīvitās exiit obviam Jēsū, eōque vīsō rogārunt ut ā suīs fīnibus discēderet.
	</p>

	</div>
</body>
</html>
