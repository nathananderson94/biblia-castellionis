<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
	<title>Biblia Sacra</title>
	<link type="text/css" rel="stylesheet" href="../../styles/0.css"/>
</head>

<body>
	<br/>
	<h1>ĒVANGELIUM AUCTŌRE JŌHANNE</h1>
	<br/>
	<div class="chapter-toc">
		<a href="johannes.html#caput1">1</a>
		<a href="johannes.html#caput2">2</a>
		<a href="johannes.html#caput3">3</a>
	</div>
	<br/>
	<div id="caput1" class="chapter">
	<span class="padded-dropcap">1</span>
	<p>
		In prīncipiō erat Sermō, et Sermō erat apud Deum, et Deus erat is Sermō.
		<sup>2</sup>Is erat in prīncipiō apud Deum.
		<sup>3</sup>Omnia per eum facta sunt, et absque eō factum est nihil, quod factum sit.
		<sup>4</sup>In eō vīta erat, et vīta erat lūx hominum,
		<sup>5</sup>et lūx in tenebrīs lūcet, nec eam comprehendērunt tenebræ.
	</p>

	<p>
		<sup>6</sup>Fuit homō missus ā Deō, nōmine Jōhannēs.
		<sup>7</sup>Is vēnit ob testimōnium, ut dē lūce testārētur, ut omnēs per eum crēderent.
		<sup>8</sup>Nōn erat ille ipsa lūx, sed quī dē lūce testārētur.
		<sup>9</sup>Erat ipsa vēra lūx, quæ collūstrat omnem hominem veniēns in mundum.
	</p>

	<p>
		<sup>10</sup>In mundō erat, et mundus per eum factus fuit, et mundus eum nōn cognōvit.
		<sup>11</sup>In sua vēnit, et suī eum nōn accēpērunt.
		<sup>12</sup>Quīcumque autem eum accēpērunt, iīs eam potestātem dedit, ut Deī fīliī fierent, fidem habentibus ejus nōminī,
		<sup>13</sup>quī nōn ex sanguine, nec ex voluntāte carnis, nec ex voluntāte virī, sed ex Deō genitī sunt.
	</p>

	<p>
		<sup>14</sup>Et sermō carō factus est, et apud nōs grātiæ vēritātisque plēnus habitāvit, ejusque splendōrem, ut ūnigenæ ā patre splendōrem aspeximus.
	</p>

	<p>
		<sup>15</sup>Dē eō testificātus est Jōhannēs, clāmāns hīs verbīs: “Hic est quem dīxī, quī post mē veniēns, ante mē fuit, quippe quī prior mē sit.”
		<sup>16</sup>Atque ex ejus plēnitūdine nōs omnēs sūmpsimus et grātiam prō grātiā:
		<sup>17</sup>Sīquidem lēx per Mōsem trādita est, grātia et vēritās per Jēsum Chrīstum contigit.
		<sup>18</sup>Deum nēmō vīdit umquam; ūnigena fīlius, quī est in sinū patris, is exposuit.
	</p>

	<p>
		<sup>19</sup>Atque hoc est Jōhannis testimōnium, tum cum mīsērunt Jūdæī Hierosolymā sacerdōtēs et Lēvītās, quī ex eō quærerent quis esset.
		<sup>20</sup>Atque ille cōnfessus est, neque negāvit; cōnfessus est ‘sē nōn esse Chrīstum.’
		<sup>21</sup>“Quid ergō?” inquiunt illī interrogantēs. “Ēlīās es tū?”
	</p>

	<p>
“Nōn sum,” inquit.
	</p>

	<p>
“Vātēs es tū?”
	</p>

	<p>
“Nōn,” inquit ille respondēns.
	</p>

	<p>
		<sup>22</sup>Et illī: “Quis es?” inquiunt eī, “ut respōnsum dēmus iīs quī nōs mīsērunt. Quid dē tē ipsō dīcis?”
	</p>

	<p>
		<sup>23</sup><span class="quote">“Ego sum,”</span> inquit, <span class="quote">“vōx in sōlitūdine clāmantis: ‘Corrigite Dominī viam,’</span> quemadmodum dīxit Ēsāiās vātēs.”
	</p>

	<p>
		<sup>24</sup>Tum quī erant missī (erant autem ex Pharisæīs) sīc eum interrogārunt:
		<sup>25</sup>“Quid ergō baptīzās, sī tū neque Chrīstus es, nec Ēliās, nec vātēs?”
	</p>

	<p>
		<sup>26</sup>“Ego aquā baptīzō,” inquit iīs respondēns Jōhannēs, “sed inter vōs adest, quem vōs nōn nōstis.
		<sup>27</sup>Is est quī et post mē venit, et ante mē fuit, cujus ego nōn sum dignus quī calceī corrigiam solvam.”
	</p>

	<p>
		<sup>28</sup>Hæc Bethabaræ facta sunt, trāns Jordānem, ubi baptīzābat Jōhannēs.
	</p>

	<p>
		<sup>29</sup>Postrīdiē aspicit Jōhannēs venientem ad sē Jēsum, et dīcit: “Ecce agnus Deī, quī mundī peccātum tollit.
		<sup>30</sup>Hic est dē quō dīxī: ‘Post mē venit vir, quī ante mē fuit, quippe prior mē.’
		<sup>31</sup>Equidem eum nōn nōveram, sed ut patefīat Isrāēlītīs, proptereā vēnī ego aquā baptīzātum.”
	</p>

	<p>
		<sup>32</sup>Atque hīs verbīs testificātus est Jōhannēs. “Vīdī Spīritum dēscendentem, velutī columbam dē cælō et super eō manentem.
		<sup>33</sup>Atque equidem nōn nōveram eum, sed quī mē ad aquā baptīzandum mīsit, is mihi sīc dīxit: ‘Super quem dēscendere et manēre Spīritum vīderis, is est quī Sānctō Spīritū baptīzat.’
		<sup>34</sup>Ego vērō et vīdī, et hunc esse Deī fīlium testātus sum.”
	</p>

	<p>
		<sup>35</sup>Postrīdiē rūrsus aderat Jōhannēs, nec nōn ejus discipulōrum duo,
		<sup>36</sup>et cōnspicātus ambulantem Jēsum, dīcit: “Ecce agnus Deī.”
	</p>

	<p>
		<sup>37</sup>Ejus verbīs audītīs, duo illī ejus discipulī Jēsum secūtī sunt.
		<sup>38</sup>Et Jēsūs conversus, et eōs sequentēs intuitus, dīxit iīs: “Quid quæritis?”
	</p>

	<p>
Cui illī: “Rabbi,” (quod perinde est ac sī dīcās “Magister”), “ubi manēs?”
	</p>

	<p>
		<sup>39</sup>“Venīte vīsum,” inquit iīs.
	</p>

	<p>
Et illī iērunt, et apud eum mānsērunt eum diem. Erat autem hōra circiter decima.
	</p>

	<p>
		<sup>40</sup>Erat Andrēās Simōnis Petrī frāter ūnus ex duōbus, quī cum audītō Jōhanne secūtī fuerant.
		<sup>41</sup>Is prior frātrem suum Simōnem nactus, dīcit eī: “Invēnimus Messīam” (quod verbum “Ūnctum” dēclārat).
		<sup>42</sup>Eumque dūxit ad Jēsum.
	</p>

	<p>
Eum intuitus Jēsūs ait: “Tū es Simōn Jōnæ fīlius. Tū vocābere Cēphās” (id verbum “Petrum” sonat.)
	</p>

	<p>
		<sup>43</sup>Posterō diē voluit Jēsūs in Galilæam proficīscī, et Philippum nactus, dīxit eī: “Sequere mē.”
	</p>

	<p>
		<sup>44</sup>Erat autem Philippus ā Bethsaidā, Andrēæ et Petrī urbe.
		<sup>45</sup>Philippus Nathanælem nactus, sīc alloquitur: “Quem scrīpsit Mōsēs in Lēge, et vātēs, invēnimus Jēsum Jōsēphī fīlium ā Nazarethā.”
	</p>

	<p>
		<sup>46</sup>Cui Nathanæl: “Ā Nazarethā,” inquit, “potest aliquid bonum esse?”
	</p>

	<p>
Et Philippus: “Venī vīsum,” inquit eī.
	</p>

	<p>
		<sup>47</sup>Vīdit ejus venientem ad sē Nathanælem, et dē eō dīxit: “Ecce vērē Isrāēlīta, in quō dolus nōn est.”
	</p>

	<p>
		<sup>48</sup>Et Nathanæl: “Unde mē nōstī?” inquit eī.
	</p>

	<p>
Cui Jēsūs respondēns: “Antequam tē Philippus vocāret,” inquit, “cum essēs sub fīcū, ego tē vidēbam.”
	</p>

	<p>
		<sup>49</sup>Tum Nathanæl: “Rabbi,” inquit eum alloquēns, “tū es Deī fīlius; tū rēx es Isrāēlītārum.”
	</p>

	<p>
		<sup>50</sup>Et Jēsūs: “Quoniam tibi dīxī,” inquit eī, “tē ā mē sub fīcū esse vīsum, crēdis. Majōra hīs vidēbis.
		<sup>51</sup>Hoc vōbīs,” inquit eī, “etiam atque etiam cōnfirmō, futūrum esse ut apertum cælum videātis, et Deī angelōs ascendentēs et dēscendentēs ad fīlium hominis.”
	</p>

	</div>

	<div id="caput2" class="chapter">
	<span class="padded-dropcap">2</span>
	<p>
		Tertiō autem diē nūptiæ factæ sunt Canæ in Galilæā, ubi et Jēsū māter erat,
		<sup>2</sup>et Jēsūs ejusque discipulī ad nūptiās vocātī sunt.
		<sup>3</sup>Cumque dēfēcisset vīnum, Jēsum māter sīc alloquitur: “Vīnum nōn habent.”
	</p>

	<p>
		<sup>4</sup>Cui Jēsūs: “Quid tum posteā, mulier? Nōndum vēnit hōra mea.”
	</p>

	<p>
		<sup>5</sup>Māter ministrōs monuit, ut ‘quod ille iīs jussisset, facerent.’
	</p>

	<p>
		<sup>6</sup>Erant illīc posita sex lapidea solia, ut ferēbat Jūdæōrum pūrificātiō, bīnārum ternārumve metrētārum capācia.
		<sup>7</sup>‘Ea solia ut aquā replērent,’ jussit iīs Jēsūs. Cumque ad summum usque replēvissent,
		<sup>8</sup>jussit ut ‘nunc haurīrent, et convīviī magistrō ferrent.’ Atque illī tulērunt.
	</p>

	<p>
		<sup>9</sup>Ut vērō gustāvit convīviī magister factum ex aquā vīnum, ignārus unde esset (nam ministrī quidem sciēbant, quī aquam hauserant), spōnsum arcessit,
		<sup>10</sup>et sīc alloquitur: “Cum omnēs hominēs prīmum bonum vīnum appōnant, deinde pōtīs convīvīs dēterius, tū bonum vīnum hūcūsque servāstī.”
	</p>

	<p>
		<sup>11</sup>Hoc præbuit mīrāculōrum initium Jēsūs Canæ in Galilæā, suamque glōriam ostendit, et eī fidem habuērunt ejus discipulī.
	</p>

	<p>
		<sup>12</sup>Posteā dēscendit Capharnāum ūnā cum suā mātre, et frātribus, et discipulīs, atque illīc mānsēre nōn multōs diēs.
	</p>

	<p>
		<sup>13</sup>Cumque īnstāret Jūdæōrum Pascha, ascendit Hierosolymam Jēsūs,
		<sup>14</sup>et nactus in templō vēndentēs bovēs, et ovēs, et columbās, et nummulāriōs sedentēs,
		<sup>15</sup>factā ex lōrīs scuticā omnēs ējēcit ex fānō, ovēsque et bovēs et mēnsāriōrum æs effūdit, ēvertitque mēnsās,
		<sup>16</sup>et columbārum vēnditōribus dīxit: “Hæc auferte hinc, et ex meī patris domō nē facite mercātōriam domum.”
		<sup>17</sup>Recordātī sunt autem ejus discipulī, ita scrīptum esse: <span class="quote">“Tuæ domūs studiō cōnficior.”</span>
	</p>

	<p>
		<sup>18</sup>At Jūdæī sīc eum contrā allocūtī sunt: “Quod nōbīs exemplum præbēs, quī ista faciās?”
	</p>

	<p>
		<sup>19</sup>Quibus respondēns Jēsūs: “Dissolvite hoc templum,” inquit, “et ego tribus diēbus id excitābō.”
	</p>

	<p>
		<sup>20</sup>Et Jūdæī: “Quadrāgintā sex annīs cōnstrūctum est hoc templum,” inquiunt, “et tū id tribus diēbus excitābis?”
		<sup>21</sup>At ille dē suī corporis templō dīcēbat.
		<sup>22</sup>Itaque postquam ex mortuīs surrēxit, recordātī sunt ejus discipulī id eum illīs dīxisse, scrīptōque et Jēsū dictō crēdidērunt.
	</p>

	<p>
		<sup>23</sup>Cum autem Hierosolymīs esset in fēstō Paschæ, frequentēs in ejus nōmen crēdidērunt, videntēs quam mīra faceret.
		<sup>24</sup>At ipse Jēsūs nōn sē iīs crēdēbat, proptereā quod cognōscēbat omnēs.
		<sup>25</sup>Nec eī opus erat ut dē homine ā quōquam monērētur, quippe quī nōsset quid inesset in homine.
	</p>

	</div>

	<div id="caput3" class="chapter">
	<span class="padded-dropcap">3</span>
	<p>
		Erat autem homō quīdam ex Pharisaeīs, nōmine Nīcodēmus, Jūdaeōrum prīmārius.
		<sup>2</sup>Is Jēsum noctū adiit, et eum sīc est allocūtus: “Magister, scīmus tē vēnisse doctōrem ā Deō. Nam ista tam mīranda facere, quae tū facis, nēmō possit, nisi adsit eī Deus.”
	</p>

	<p>
		<sup>3</sup>Cui Jēsūs respondēns: “Hoc tibi etiam atque etiam cōnfirmō,” inquit, “quī dēnuō nātus nōn fuerit, eum nōn posse dīvīnum rēgnum vidēre.”
	</p>

	<p>
		<sup>4</sup>Et Nīcodēmus: “Quō pactō possit homō nāscī, quī sit senex? Numquid potest iterum in ventrem suae mātris ingredī, atque nāscī?”
	</p>

	<p>
		<sup>5</sup>At Jēsūs eī respondēns: “Hoc tibi magnopere cōnfirmō, quī ex aquā et Spīritū nātus nōn fuerit, nōn posse in dīvīnum rēgnum intrāre.
		<sup>6</sup>Quod ex carne nātum est, carō est, et quod ex Spīritū nātum est, spīritus est.
		<sup>7</sup>Nōlī mīrārī quod tibi dīxerim, ‘vōbīs esse renāscendum.’
		<sup>8</sup>Ventus quōvīs flat, ejusque sonitum tū audīs, sed unde veniat, aut quō abeat, nescīs. Sīc est, quisquis ex Spīritū nātus est.”
	</p>

	<p>
		<sup>9</sup>At Nīcodēmus contrā: “Quō pactō possunt ista fierī?” inquit.
	</p>

	<p>
		<sup>10</sup>Cui respondēns Jēsūs: “Tū Isrāēlītārum doctor es, et haec nescīs?
		<sup>11</sup>Hoc iterum atque iterum tibi cōnfirmō, nōs quod dīcimus, et testificāmur, id scīmus ac vīdimus, et tamen testimōnium nostrum nōn accipitis.
		<sup>12</sup>Sī cum terrestria vōbīs dīxerim, tamen nōn crēditis, quōmodo sī dīxerō caelestia, crēdētis?
		<sup>13</sup>Atquī nēmō caelum cōnscendit, nisi quī ex caelō dēscendit, Fīlius Hominis quī est in caelō.
		<sup>14</sup>Ac quemadmodum Mōsēs serpentem extulit in sōlitūdine, sīc oportet Fīlium Hominis extollī,
		<sup>15</sup>ut quisquis eī fidem habet, nōn pereat, sed vītam obtineat sempiternam.”
	</p>

	<p>
		<sup>16</sup>Sīc enim amāvit Deus mundum, ut Fīlium suum ūnicum dederit, ut quisquis in eum crēdat, nōn pereat, sed vītam obtineat sempiternam.
		<sup>17</sup>Nōn enim mīsit Deus Fīlium suum in mundum, ut mundum damnet, sed ut servētur per eum mundus.
		<sup>18</sup>Quī in eum crēdit, nōn damnābitur, quī vērō nōn crēdit, jam damnātus est, quod in ūnigenae Deī fīliī nōmen nōn crēdiderit.
		<sup>19</sup>Haec est autem damnātiō: quod cum vēnerit in mundum lūx, tenebrās magis quam lūcem amāverint hominēs, quippe quōrum prāva forent opera.
		<sup>20</sup>Quisquis enim vitiōsa facit, lūcem ōdit, nec in lūcem prōdit, nē ejus facta arguantur.
		<sup>21</sup>Sed quī vēra facit, is in lūcem prōdit, ut patefīant ejus opera, utpote facta dīvīnitus.
	</p>

	<p>
		<sup>22</sup>Posteā vēnit Jēsūs ūnā cum suīs discipulīs in Jūdaeam terram, et illīc cum iīs dēgēns baptīzābat.
		<sup>23</sup>Jōhannēs vērō in Aenōne prope Salim baptīzābat, quod ibi multa erat aqua, ventitābantque hominēs, et baptīzābantur.
		<sup>24</sup>(Nōndum enim erat conjectus in carcerem Jōhannēs.)
		<sup>25</sup>Ortā igitur quaestiōne inter Jōhannis discipulōs, et Jūdaeōs, dē pūrificātiōne,
		<sup>26</sup>Jōhannem adiērunt, eumque sīc allocūtī sunt: “Magister, quī tēcum erat trāns Jordānem, cui tū testimōnium dedistī, eum scītō baptīzāre, et omnēs ad eum itāre.”
	</p>

	<p>
		<sup>27</sup>Et Jōhannēs ita respondit: “Nihil ūsūrpāre potest homō, nisi sit eī dē caelō datum.
		<sup>28</sup>Ipsī vōs testēs estis, mē dīxisse, ‘nōn esse mē Chrīstum, sed eī praemissum.’
		<sup>29</sup>Quī spōnsam habet, spōnsus est. Spōnsī item amīcus, quī eī astat, et eum audit, voluptātem ex spōnsī vōce capit. Haec igitur mea voluptās explēta est.
		<sup>30</sup>Illum crēscere, mē dēcrēscere oportet.”
	</p>

	<p>
		<sup>31</sup>Quī supernē venit, suprā omnēs est; quī ā terrā est, is et terrestris est, et terrestria loquitur. Quī ā caelō venit, suprā omnēs est.
		<sup>32</sup>Quodque et vīdit et audīvit, id testātur, et tamen ejus testimōnium admittit nēmō.
		<sup>33</sup>Quī ejus testimōnium admittit, is vērācem esse Deum cōnsignat.
		<sup>34</sup>Quippe cum is quem Deus mīsit, Deī verba ēloquātur, utpote quem Deus sine modō Spīritū dōnet.
		<sup>35</sup>Amat Pater Fīlium, eīque omnia trādidit in manum.
		<sup>36</sup>Quī Fīliō fidem habet, vītam cōnsecūtūrus est sempiternam. Quī vērō Fīliō nōn pāret, is vītam nōn vidēbit, sed eī imminet īra dīvīna.
	</p>

	</div>
</body>
</html>
