\Liber[Genesis]{Genesis}

% \summary{Caelī terraeque creātiō}

\Caput
\Versus Prīncipiō creāvit Deus caelum et terram.
\Versus Cum autem esset terra iners atque rudis, tenebrīsque offūsum profundum, et Dīvīnus Spīritus sēsē super aquās lībrāret,
\Versus jussit Deus, ut exsisteret lūx, et exstitit lūx.
\Versus Quam cum vidēret Deus esse bonam, lūcem sēcrēvit ā tenebrīs,
\Versus et lūcem ``diem,'' et tenebrās ``noctem'' appellāvit. Ita exstitit ex vespere et māne diēs prīmus.%\footnote{Exstitit diēs prīmus, quī cōnstat ex nocte et diē.}

\Versus Deinde jussit Deus, ut exsisteret liquidum inter aquās, quod aquam ab aquā disjungeret.
\Versus Fēcitque liquidum, quod dīvideret aquam, quae subter liquidum est, ab eā, quae super est.
\Versus Quō factō, liquidum ``caelum'' nuncupāvit. Ita exstitit ex vespere et māne diēs secundus.

\Versus Deinde jussit Deus, ut aqua, quae sub caelō esset, ūnum in locum cōnflueret, ut appārēret siccum.
\Versus Quō factō, siccum ``terram'' nōmināvit, et aquae affluentiam ``mare.'' Eamque rem bonam esse animadvertēns, 
\Versus jussit, ut pareret terra stirpēs, herbās frūgiferās et arborēs frūctiferās, quae suō quaeque in genere frūctum ēderent, et in quibus suum sēmen inesset in terrīs. Atque ita factum est.
\Versus Ēdiditque terra stirpēs, id est, herbārum frūgiferārum et arborum frūctiferārum genera, in quibus suum sēmen inesset. Quam etiam rem bonam esse animadvertit.
\Versus Ita exstitit ex vespere et māne diēs tertius.

\Versus Deinde jussit Deus, ut existerent lūmināria in liquidō caelō ad discernendum diem ā nocte, quae et signa, et tempora, et diēs et annōs efficerent,
\Versus et in liquidō lūcentia caelō terrās collūstrārent. Id quod factum est.
\Versus Fēcitque Deus duo lūmināria magna—majus ad diēī, minus ad noctīs moderātiōnem. Tum etiam stēllās.
\Versus Eaque in liquidō caelō collocāvit, ad collūstrandās terrās,
\Versus et diem noctemque moderandam, lūcemque et tenebrās discernendās. Et hoc quoque vīdit esse bonum.
\Versus Ita exstitit ex vespere et māne diēs quārtus.

\Versus Deinde jussit Deus, ut aqua natātilēs ēderet animantēs, et volucrēs, quae suprā terram per āerem volārent.
\Versus Creāvitque Deus ingentia cētē, et omne genus fluitantium animālium, et ālātārum volucrum, quaecumque ex aquā orīginem trahentia moventur. Quam rem cum vidēret esse bonam,
\Versus ea fēcundāvit hīs verbīs: ``Fētificāte, multiplicāminī, replēte aquās in marī, et volucrēs multiplicentur suprā terrās.''
\Versus Ita exstitit ex vespere et māne diēs quīntus.

\Versus Deinde jussit Deus, ut ēderet terra animantium genera, vidēlicet pecorum, et serpentium, et terrestrium ferārum. Id quod factum est.
\Versus Fēcitque Deus dīversā genera terrestrium ferārum et pecorum, et omnium humī serpentium.

% \summary{Hominis creātiō}

Quam rem cum vidēret esse bonam,
\Versus ita fātur: ``Faciāmus hominem ad imāginem nostram, nostrī similem, quī dominētur piscibus aquātilibus, volucribus āeriīs, pecudibus, dēnique tōtī terrae, et quidquid in terrā movētur.
\Versus Itaque hominem Deus ad suī, id est, ad dīvīnam imāginem creāvit, scīlicet marem et fēminam,
\Versus quibus deinde fēcunditātem dedit, sīc eōs alloquēns: ``Fētificāte, multiplicāminī, replēte terram, eamque subigite. Et in piscēs aquātilēs, volucrēsque āeriās, et omnēs, quae in terrīs moventur, bēstiās imperium habēte.

\Versus ``Ēn ego vōbīs trādō,'' inquit, ``omnēs herbās, quae sunt in omnī terrae solō frūgiferae, omnēsque arboreō fētū praeditās arborēs, sēmen parientēs, quibus ad alimōniam ūtāminī.
\Versus Bēstiīs autem terrestribus omnibus, āerisque volucribus, et quaecumque vītālī spīritū animāta moventur in terrīs, hīs omnem herbārum viriditātem ad pāstum dō.''

\Versus Hīs effectīs, animadvertit Deus omnia, quaecumque fēcerat, esse admodum bona. Ita exstitit ex vespere et māne diēs sextus.



\Caput
\Versus Ita perfectī sunt caelī et terra, eōrumque omnēs cōpiae.
\Versus Absolvitque Deus diē septimō suum, quod fēcerat, opus, et diē septimō ab omnī opere ā sē effectō fēriātus est.
\Versus Ideōque septimum diem faustum sacrumque fēcit, quod in eō ab omnī opere, quod creāverat fēceratque, fēriātus esset.%\footnote{New section}

%\summary{Ēdēnis pōmārium}

\Versus Ortus quidem et creātiō caelī et terrae sīc habet. Cum terram caelumque fēcisset Jōva Deus,
\Versus nūllā adhūc in terrīs plantā terrestrī, nūllā adhūc herbā exortā, (quippe cum neque Jōva Deus pluisset in terram, neque homō esset ad humum colendam,)
\Versus exhālāvit ex terrā vapor, quī ūniversum ejus solum irrigāvit.
\Versus Hominem autem Jōva Deus, cum ex terrae pulvere fōrmāvisset, et in ejus nārēs spīritum vītālem īnspīrāvisset, ex quō esset animāns homō effectus,
\Versus eum in pōmāriō, quod in Ēdēne ad orientem cōnsēverat, collocāvit.
\Versus Prōcreāverat autem Jōva Deus ex terrā cum omnis generis arborēs, et ad adspectum pulchrās, et ad vescendum accommodās, tum arborem vītālem in mediō pōmāriō, arboremque scientiae bonī atque malī.

\Versus Ex Ēdēne autem, mānābat flūmen ad pōmārium irrigandum, et inde fissum ēvādēbat in capita quattuor,
\Versus quōrum ūnī nōmen est Phisōn, quod flūmen tōtam obit Hevilam, ubi aurum est.
\Versus (Est autem ejus regiōnis aurum probātissimum; ubi etiam bdellium, et onyx gemma.)
\Versus Alterum flūmen Gehōn vocātur, quod omnem Aethiopiam peragrat.
\Versus Tertium Tigris dīcitur. Fluit in orientem, quā est Assyria. Quārtum est Euphrātēs.

\Versus In hoc pōmārium Ēdēnis Jōva Deus hominem addūxit, ibique eum cōnstituit, ut id coleret et tuērētur.
\Versus Eīque ita praecēpit: ``Omnibus pōmāriī arboribus vesceris,
\Versus praeter arborem scientiae bonī atque malī, nam sī eā vesceris, moriēre.''

\Versus Dīxerat autem Jōva Deus: ``Nōn convenit Ādāmum esse sōlum. Faciam eī adjūmentum accommodātum.''

\Versus Nam cum ad eum bēstiās omnēs terrestrēs, quās ex terrā fōrmāverat, omnēsque āeriās volucrēs addūxisset, ut vidēret quōmodo eās nuncupāret, ut quō quamque animantium nōmine Ādāmus appellāsset, id esset ejus nōmen.
\Versus Cumque imposuisset Ādāmus nōmina pecoribus, volucribus terrestribusque bēstiīs omnibus, ipsī Ādāmō adjūmentum idōneum nōn suppetēbat.

\Versus Quamobrem artissimō eum somnō Jōva Deus cōnsōpīvit, eīque ūnam ex costīs dētrāxit, ex quā costā (compressō in ejus locum corpore)
\Versus mulierem cōnstrūxit, eamque addūxit ad Ādāmum.

\Versus Tum Ādāmus: ``Nunc dēmum,'' inquit,
\indentpattern{01}
\begin{verse}
\begin{patverse*}
 ``Os dē ossibus meīs, \\
 et carō dē carne meā est. \\
 Haec vocābitur `mulier,' \\
 quia sūmpta dē virō est.''
\end{patverse*}
\end{verse}

\Versus Itaque vir, relictō suō patre atque mātre, adhaerēbit uxōrī suae, coalēscentque in ūnam carnem.

\Versus Cēterum cum essent Ādāmus et ejus conjūnx ambō nūdī, tamen nihil ērubēscēbant.



\Caput
\Versus Serpēns autem, quī esset omnium terrestrium bēstiārum, quās Jōva Deus fēcerat, versūtissimus, mulierem hīs verbīs aggressus est: ``Cūrnam vetuit vōs Deus vescī omnibus arboribus pōmāriī?''

\Versus Cui mulier: ``Frūctibus arborum pōmāriī vescī nōbīs licet,
\Versus sed frūctum arboris, quae est in mediō pōmāriō, Deus nōs vescī, aut tangere vetuit, nē morte plēctāmur.''

\Versus Et serpēns: ``Nēquāquam morte multābiminī,'' inquit.
\Versus ``Sed scit Deus, sī dē eō comēderitis, tum oculōs vōbīs apertum īrī, atque ita vōs fore quasi deōs, scientēs bonī atque malī.''

\Versus Hīc mulier, cum vidēret arborem esse et ad vescendum accommodam, et oculīs grātam, et ad discendum optābilem, sūmpsit dē frūctū ejus comēditque, et praetereā suō quoque virō dedit, quī et ipse comēdit.
\Versus Tum, apertīs eōrum oculīs, ambō animadvertērunt sē esse nūdōs. Cōnsertīsque fīculneīs foliīs, fēcērunt sibi subligācula.

\Versus Deinde audītā Jōvae Deī vōce in pōmāriō inambulantis ad auram diēī, Ādāmus et ejus uxor sēsē ex ejus cōnspectū in mediās pōmāriī arborēs abdidērunt.
\Versus Sed Jōva Deus Ādāmum inclāmāns: ``Ubi es?'' inquit.

\Versus Cui ille: ``Audītā per pōmārium tuā vōce, territus, utpote nūdus, abscondī mē.''

\Versus Et ille: ``Quis ostendit tibi, tē esse nūdum? Numnam dē arbore, dē quā tibi praecēperam nē comederēs, comēdistī?''

\Versus Cui Ādāmus: ``Quam tū mihi mulierem attribuistī, ea mihi dē arbore dedit, et ego comēdī.''

\Versus Et Jōva Deus mulierī: ``Cūr tū istud fēcistī?''

Cui mulier: ``Ā serpente dēcepta comēdī.''

\Versus Tum Jōva Deus ad serpentem ita loquitur: ``Quoniam istud fēcistī,

\indentpattern{011}
\begin{verse}
\begin{patverse*}
``Eris omnium terrestrium bēstiārum \\
 tum cicurum tum ferārum \\
 exsecrābilissima. \\
 In ventrem ambulābis, \\
 pulveremque comedēs, \\
 quamdiū vīvēs. \\
\Versus Quīn eās inimīcitiās \\
 inter tē et mulierem, \\
 interque tuum et ejus sēmen conciliābō, \\
 ut illud tibi caput, \\
 tū illī calcem illīdās.''
\end{patverse*}
\end{verse}

\Versus Deinde ad mulierem:

\indentpattern{01}
\begin{verse}
\begin{patverse*}
 ``Ego tē multīs dolōribus,'' inquit, ``aerumnīsque afficiam. \\
 Tū nātōs cum dolōre pariēs, \\
 et pendēbis ā virō tuō, \\
 tibique ipse imperābit.''
\end{patverse*}
\end{verse}

\Versus Deinde ad Ādāmum: ``Quia uxōrī tuae mōrem,'' inquit, ``gerēns, dē arbore comēdistī, cujus ego tibi ēsū interdīxeram,

\indentpattern{01101010101}
\begin{verse}
\begin{patverse*}
 ``Erit humus īnfēlīx propter tē, \\
 quaerēsque ex eā vīctum labōriōsē \\
 per omnem vītam.\\
\Versus Cum ipsā intereā carduōs tibi prōcreābit, et sentēs, \\
 tūque terrestribus herbīs vesceris.\\
\Versus Cum vultus tuī sūdōre \\
 vīctum tolerābis, \\
 dōnec redeās in humum, \\
 ex quā ortūs es. \\
 Nam pulvis es, \\
 et in pulverem redībis.''
\end{patverse*}
\end{verse}

\Versus Imposuit autem Ādāmus suae conjugī nōmen Ēva, quod vīventium omnium māter fuit.

\Versus Et Jōva Deus tunicās Ādāmō et ejus uxōrī fēcit pelliceās, quibus eōs induit.
\Versus Deinde ipse sīc loquitur: ``Cum homō quasi ūnus dē nōbīs ēvāserit, bonī malīque sciēns, perīculum est nē manum admoveat etiam arborī vītālī, ut ejus dēcerptō et gustātō frūctū, vīvat in sempiternum.''
\Versus Itaque eum ex Ēdēnis pōmāriō abēgit, ut humum, unde ortus erat, coleret. Et ējectō homine, collocāvit ab orientālī parte pōmāriī Cherūbōs, et flammeum ēnsem vibrantem, ad arboris vītālis aditum cūstōdiendum.




\Caput
\Versus Ādāmus autem cum Ēvā uxōre rem habuit, quae gravida facta Caīnum peperit, sīc ideō nōminātum, quod illa eum ēnīxa dīxisset: ``Adepta sum virum ā Jōvā.''
\Versus Peperit praetereā ejus germānum Abēlem.

Hīc Abēl ōpiliō, Caīnus fuit agricola.
\Versus Aliquantō tempore post, cum Jōvae mūnus lībāvisset Caīnus dē terrā frūgibus,
\Versus Abēl autem dē pecorum suōrum prīmigenīs, et maximē opīmīs, respexit Jōva Abēlem, et ejus mūnus,
\Versus Caīnum, ejusque mūnus nōn respexit, quam rem ita acerbē tulit Caīnus, ut eī faciēs sublāberētur.

\Versus Et Jōva: ``Quid ita acerbē fers?'' inquit, ``aut cūr tibi faciēs sublābitur?
\Versus Certē sī rēctē faciēs, litābis. Sī nōn rēctē faciēs, peccātum prō foribus cubat, idque ā tē pendēbit, et tū eī imperābis.''

\Versus At Caīnum Abēlem frātrem suum suīs verbīs, rūs sēdūxit, ibique eum aggressus interfēcit.

\Versus Tum sīc Caīnum Jōva allocūtus est: ``Ubi est Abēl frāter tuus?''

Cui ille: ``Nesciō,'' inquit. ``Numquid ego meī frātris sum cūstōs?''

\Versus At Jōva: ``Quid fēcistī?'' inquit. ``Sanguis ipse tuī frātris ad mē ex terrā vōce conqueritur,
\Versus quamobrem īnfēlīx eris ab humō, ut quae apertō ōre suō tuī frātris sanguinem dē tuā manū accēperit.
\Versus Ea tibi colentī vim suam deinceps nōn praebeat, utque extorris per orbem terrārum vagēris.''

\Versus Hīc Caīnus: ``Major est mea culpa,'' inquit Jōvae, ``quam ut remittātur.
\Versus Ēn ego hodiē ā tē ex ipsō terrae solō exterminātus, tuum cōnspectum ēvītāns, extorris per orbem terrārum vagābor, ut quī mē cumque reppererit, occīdat.''

\Versus At Jōva: ``Immō vērō quīcumque Caīnum occīderit, septuplī poenam subībit.'' Itaque eī notam apposuit, nē sī quis in eum incidisset, necāret eum.
\Versus Igitur dīgressus ē cōnspectū Jōvae Caīnus, habitāvit in terrā Nodā, quae est Ēdēnī ad orientem.

\Versus Suscēpit autem ex uxōre suā Henōchum, ā cujus Henōchī nōmine urbem ā sē conditam appellāvit. Huic Henōchō nātus est Iradus, quī porrō Iradus genuit Mahujaēlem, Mahujaēl Mathusaēlem, Mathusaēl Lamēchum.

\Versus Hīc Lamēchus duās uxōrēs dūxit, quārum ūnī nōmen fuit Ada, alterī Silla.
\Versus Ada Jabalem peperit, quī prīmus tabernācula habitāvit, et pecuāriam fēcit.
\Versus Ejus frāter nōmine Jubal, fuit inventor tangendae citharae, et testūdinis.
\Versus Silla quoque peperit Tubalcaīnum, omnis aerāriī et ferrāriī opificiī fābricātōrem, cujus Tubalcaīnī soror fuit Nōēma.

\Versus Lamēchus autem Adam et Sillam uxōrēs suās sīc aliquandō commonuit:

\indentpattern{01}
\begin{verse}
\begin{patverse*}
``Audīte meam ōrātiōnem, uxōrēs Lamēchī,\\
et quae dīcam attendite.\\
Sī quem ego hominem plāgīs,\\
sī quem mortālem vulneribus interficerem,\\
\Versus cum in Caīnō septuplī poena sit,\\ profectō in Lamēchō esset septuāgēcuplī septuplī.''
\end{patverse*}
\end{verse}

\Versus Ādāmus praetereā ex uxōre suā fīlium sustulit, cui ipsa nōmen imposuit Sēthus, dīcēns, Deum sibi reposuisse prōlem alteram in locum Abēlis, ā Caīnō perēmptī.
\Versus Sēthō quoque nātus est fīlius, quem Enossum appellāvit.

Tunc coeptum est Jōvae nōmen invocārī.



\Caput
\Versus Sequitur, ut ēnumeranda sit prōgeniēs Ādāmī, post id tempus, quō creāvit Deus, et ad dīvīnam similitūdinem effēcit hominem,
\Versus scīlicet marem et fēminam, iīsque fēcunditātem dedit, et eōs hominis vocābulō ipsō illō diē creātiōnis appellāvit.

\Versus Erat igitur Ādāmus annōs nātus centum trīgintā, cum suī similem ad suam imāginem prōcreāvit eum, quem Sēthum nōmināvit.
\Versus Post quem genitum vīxit octingentōs annōs, aliōsque intereā utrīusque sexūs līberōs prōgenuit.
\Versus Ita nōngentēsimum trīcēsimum aetātis annum agēns, mortuus est.

\Versus Sēthus centēsimō quīntō aetātis annō genuit Enossum,
\Versus post quem nātum cum septem et octingentōs annōs complēvisset, aliōsque intereā līberōs utrōque sexū prōgenuisset,
\Versus Ita dēmum annum agēns nōngentēsimum duodecimum, mortuus est.

\Versus Enossus cum nōnāgintā vīxisset annōs, prōcreāvit Cēnānem.
\Versus Deinde quīndecim et octingentōs annōs vīxit, atque ita aliīs interim genitīs fīliīs, tum maribus, tum fēminīs,
\Versus cum nōngentēsimum quīntum aetātis annum perēgisset, mortuus est.

\Versus Cēnan septuāgēsimō annō genuit Mahalaleēlem,
\Versus post quem genitum vīxit octingentōs quadrāgintā annōs. Aliōsque intereā fīliōs et fīliās cum prōcreāvisset,
\Versus annō aetātis suae nōngentēsimō decimō mortuus est.

\Versus Mahalaleēl sexāgintā quīnque annōs nātus, genuit Jarēdum.
\Versus Deinde cum aliōs genuisset, octingentīs trīgintā annīs post nātum Jarēdum,
\Versus id est, octingentēsimō nōnāgēsimō quīntō aetātis suae annō mortuus est.

\Versus Jarēdus centum sexāgintā duōs annōs nātus genuit Henōchum,
\Versus deinde octingentōs annōs, aliīs intereā generandīs, vīxit.
\Versus Et ita annō suae vītae nōngentēsimō sexāgēsimō secundō mortuus est.

\Versus Henōchus sexāgēsimum quīntum annum agēns, genuit Mathusalam,
\Versus et post eum gentium per trecentōs annōs ad Deī voluntātem vītam agēns, fīliōs aliōs, fīliāsque prōcreāvit.
\Versus Cumque jam trecentēsimum sexāgēsimum quīntum annum,
\Versus sēsē ex Deī voluntāte gerēns, ageret, ā Deō sublātus nusquam exstitit.

\Versus Mathusala autem centēsimō octōgēsimō septimō annō genuit Lamēchum,
\Versus quō genitō vīxit adhūc septingentōs octōgintā duōs annōs, aliīs intereā utrīusque sexūs līberīs prōcreandīs.
\Versus Ita cum nōngentōs sexāgintā novem cōnfēcisset annōs, mortuus est.

\Versus Lamēchus centēsimum octōgēsimum secundum annum agēns, fīlium genuit,
\Versus cui nōmen imposuit Nōa, dīcēns: ``Hic nōs recreābit ā negōtiīs nostrīs, et manuum labōribus, quōs nōbīs exhibet terra, ā Jōvā īnfēlīcitāta.''
\Versus Post nātum Nōam vīxit Lamēchus quīngentōs nōnāgintā quīnque annōs, aliōsque item fīliōs prōcreāvit,
\Versus et ita, perāctīs septingentīs septuāgintā septem annīs, mortuus est.

\Versus Nōa quīngentēnārius genuit Semum, Chamum et Japhētum.



\Caput
\Versus Etiam hominum multitūdō per orbem crēscere incipiēbat, quibus cum fīliae nāscerentur,
\Versus eārum pulchritūdine captī hominum potentissimī, ēligēbant ex omnī numerō, quās dūcerent uxōrēs.
\Versus Tum Jōva dīxit: ``Nōn perpetuō contendam animō cum hominibus, quī quidem carō sint. Itaque erit eōrum aetās centum vīgintī annōrum.''

\Versus Erant eā tempestāte in terrīs Gigantēs. Accēdēbant eō ex illīs potentum cōnūbiīs nātī hērōēs, hominēs ab omnī memoriā celebrēs.

\Versus Cum igitur vidēret Jōva hominum vitia in terrīs crēscere, eōsque omnem animī cōnātum et cōgitātiōnem ad dēteriōra in diēs singulōs cōnferre,
\Versus paenituit eum fēcisse hominēs in terrīs, animōque indoluit,
\Versus eamque ob rem statuit ipse sēcum hominēs ā sē creātōs dē terrae solō dēlēre—nec sōlum hominēs, sed etiam pecora, et rēpentia, atque volucrēs—ūsque adeō ea fēcisse paenitēbat.

\Versus Nōae tamen fuit propitius,
\Versus cujus Nōae prōgeniēs sīc sē habet. Nōa vir aetātis suae jūstissimus ac integerrimus, et quī sē ex Deī voluntāte gereret,
\Versus trēs fīliōs genuit: Semum, Chamum et Japhētum.

\Versus Cēterum orbis terrārum adversus Deum dēprāvātus, et injūstitiae plēnus erat.
\Versus Quod cum vidēret Deus orbem terrārum esse corruptissimum, omniumque in terrīs mortālium perditissimōs mōrēs,
\Versus Cum Nōā sīc locūtus est: ``Omnium mihi rērum hūmānārum interitus statūtus est, ut quōrum injūstitiā terra ipsa referta est, eōs ego cum terrā ipsā aboleam.
\Versus Tū cōnstruitō tibi arcam ex terebinthinā māteriā, eamque loculātam, et pice intus forīsque illitam.
\Versus Cōnstruendī autem ratiō haec estō, ut longitūdō trecentōs cubitōs pateat, lātitūdō quīnquāgintā, altitūdō trīgintā.
\Versus In eā fenestram facitō, ipsam arcam supernē in cubitum absolvitō. Portam arcae in ejus latere collocātō. Arcam īnfimā, alterā, tertiāque contignātiōnē distinguitō.
\Versus Nam equidem in terrās aquārum dīluvium immittam, quō ūniversa, quae sub caelō vītālem spīritum dūcunt, corpora perdantur, et omnia quae sunt in terrīs extinguantur.
\Versus Sed tēcum pactiōnem faciam, ut tū in arcam intrēs ūnā cum tuīs fīliīs, uxōre et nuribus.
\Versus Eōdem etiam dē omnibus vītā praeditīs corporibus conjuga paria īnferēs, ut tēcum in vītā supersint.
\Versus Dē singulīs, inquam, volucrum quadrupedumque generibus, breviter dē omnibus, quae in terrā moventur, paria ad tē introībunt, ut cōnserventur.
\Versus Tū vērō omnis generis cibāria, quae sunt edendō, tum ad tuum, tum ad illōrum vīctum comparāta, ad tē comportātō.



\Caput
\Versus Haec omnia Deī mandāta cum fēcisset Nōa, Jōva eum ita est allocūtus: ``Ingredere tū, ūnā cum omnī tuā familiā, in arcam, quoniam quidem tē animadvertī esse omnium hujus saeculī in meō cōnspectū facile jūstissimum.
\Versus Ex omnibus quadrupedibus mundīs septēna tibi paria prōmiscuī sexūs assūmitō; ex immundīs autem bīna.
\Versus Ex volucribus item septēna, etiam prōmiscuī generis, ut eōrum sēmen tōtō in orbe cōnservētur.
\Versus Nam hinc ad septem diēs, ego in terrās per quadrāgintā diēs et totidem noctēs dēpluam, et omnem quam fēcī rērum nātūram ex orbe terrārum abolēbō.''

\Versus Haec omnia Nōa ex Jōvae praeceptō fēcit.

\Versus Erat autem annōs nātus sescentōs, cum aquīs inundāta terra est,
\Versus cujus dīluviōnis ēvītandae grātia intrāvit in arcam ūnā cum suīs fīliīs, uxōre et fīliōrum conjugibus.
\Versus Dē quadrupedibus quoque, tum mundīs, tum immundīs, atque etiam dē volucribus, tum autem dē omnibus humī rēpentibus,
\Versus paria ad eum in arcam convēnērunt, ex maribus et fēminīs congregāta, quemadmodum Deus eī praecēperat.
\Versus Igitur cum septem illī diēs praeterīssent, terram aquārum dīluviēs inundāvit.

\Versus Annō aetātis Nōae sescentēsimō, diē secundī mēnsis septimō decimō prōrūpērunt omnēs Ōceanī fontēs, reclūsīsque caelī meātibus,
\Versus quadrāgintā diēs noctēsque in terrās perpluit.

\Versus Eōdem illō diē, quō Nōa, et ūnā ejus fīliī, Semus, Chamus et Japhētus, et uxor, et trēs nurūs ingressī sunt arcam,
\Versus cum eōdem intrāvissent etiam ex omnī genere bēstiārum et pecorum, et humī serpentium, et volucrum tum oscinum, tum ālātum,
\Versus ex omnibus, inquam, vītālī spīritū praeditīs corporibus, cum paria ad Nōam in arcam intrāvissent,
\Versus et ea quidem omnia conjuga, sīcut eī praecēperat Deus, conclūsit eum Jōva.

\Versus Deinde per quadrāgintā diēs tanta terrās inundāvit ēluviō, ut arca multitūdine aquārum mōta locō, et ā terrā sublāta,
\Versus postrēmō aquīs magis magisque super terrās valēscentibus ac succrēscentibus, per undās ferrētur,
\Versus quae quidem tantō auctae sunt incrēmentō, ut eārum redundantiā omnēs altissimī montēs, quīcumque sunt sub omnī caelō, nōn sōlum obruerentur,
\Versus sed ad quīndecim cubitōrum altitūdinem obruerentur.
\Versus Ita exstīncta sunt omnia, quae in terrīs movēbantur corpora, tam volucrum, pecorum, bēstiārum et omnium humī rēpentium, quam hominum.
\Versus Omnia, inquam, quaecumque in terrā vītālem spīritum nāribus dūcēbant, mortua sunt.
\Versus Ita dēlētā, et ex orbe terrārum sublātā omnī tam hominum, quam pecorum, serpentium, volucrumque nātūrā, Nōa tantum, et quae cum eō capiēbat arca, superfuērunt.



\Caput
\Versus Postquam autem viguērunt in terrīs aquae centum quīnquāgintā diēs, recordātus Nōae Deus, et omnium, quae cum eō erant in arcā, animālium et pecorum, ventum in terrās immīsit ad coercendās aquās.
\Versus Itaque obstrūctīs profundī fontibus, caelīque meātibus, cessāvit pluvia dē caelō.
\Versus Tum aquae hūc illūc ex terrā diffluentēs, jam tandem praeteritīs centum quīnquāgintā diēbus, dēcrēscēbant,
\Versus et arca diē septimō decimō mēnsis septimī super montēs Ararat substitit.
\Versus Fīēbant autem aquārum dēcrēmenta ūsque ad mēnsem decimum, cujus mēnsīs diē prīmā exstābant capita montium.

\Versus Et post quadrāgintā diēs Nōa, apertā arcae fenestrā, quam fēcerat,
\Versus ēmīsit corvum, quī ēgressus revertit, dōnec ab aquīs exsiccāta terra foret.
\Versus Dīmīsit item columbam, ad explōrandum, utrum esset aquīs levāta terra.
\Versus Quae cum, ubi vestīgium pōneret nōn invenīret, quod undique aquīs erat cooperta terra, rediit in arcam ad Nōam, quī illam extēnsā manū exceptam ad sē in arcam intulit.
\Versus Posteā exspectātīs septem diēbus aliīs, ēmīsit iterum columbam dē arcā,
\Versus quae sub vespertīnum tempus ad eum rediit, ēvulsum olīvae folium rōstrō ferēns, ex quō Nōa, terram esse dētēctam aquīs, intellēxit.
\Versus Exspectāvit tamen septem alterōs diēs, deinde columbam ēmīsit, quae numquam posteā ad eum rediit.

\Versus Ūnō autem et sescentēsimō annō, prīmī mēnsis diē prīmō, cum ē terrā efflūxissent aquae, Nōa, āmōtō arcae tegmentō, vīdit ex aquīs ēmersisse terrae superficiem.
\Versus Secundī autem mēnsis diē septimō decimō siccātā terrā,
\Versus Deus Nōae praecēpit, ut exīret dē arcā,
\Versus ūnā cum suā conjuge, et fīliīs, eōrumque conjugibus,
\Versus ēdūceret etiam sēcum omnia, quae cum eō erant animālia, volucrēs, quadrupedēs, et quaecumque humī serperent, ut per terrās prōpāgārentur, et multiplicēs fētūs ēderent.

\Versus Itaque exiit Nōa ūnā cum suīs fīliīs, uxōre, et nuribus,
\Versus cumque omnī bēstiārum, serpentum, volucrum—breviter cum omnī genere eōrum, quae moventur in terrīs.
\Versus Deinde Jōvae cōnstrūxit āram, in quā, adhibitīs hostiīs dē omnī mundōrum pecorum volucrumque genere, solidum fēcit sacrificium,
\Versus cujus odōris suāvitāte dēlectātus Jōva, statuit ipse cum suō animō, numquam deinceps terram tantā dīritāte prōsequī, propter hominēs (quōrum cōnātūs essent et studia prāva, jam ā puerīs) ut iterum mortālia omnia perimeret, quemadmodum fēcerat.

\indentpattern{1}
\begin{verse}
\begin{patverse*}
\Versus ``Nec umquam deinceps,'' inquit,\\
``quamdiū erit terra,\\
sēmentis et messis,\\
frīgora et calōrēs,\\
aestātēs et hiemēs,\\
diēs et noctēs\\
intermittent.''
\end{patverse*}
\end{verse}



\Caput
\Versus Itaque Nōae et fīliīs ejus fēcunditātem dedit Deus, ita dīcēns: ``Fētificāte, et terrās numerōsā subole complēte.
\Versus Timōrī etiam et terrōrī este omnibus, tum terrestribus bēstiīs, tum āeriīs volucribus. Omnia moventia, quaecumque terra ēdit, omnēsque piscēs aquātilēs in vestram potestātem permittuntur.
\Versus Omnia, quaecumque vītā praeditā moventur, ad cibum adhibētōte. Cūncta vōbīs, sīcut herbārum viriditātem, concēdō.

\Versus ``Tantum nē carnem cum suae animae sanguine comedātis.
\Versus Vestrī quidem sanguinis et ēreptae vītae poenās cum ab omnibus bēstiīs expetam, tum hominum inter ipsōs necem in auctōrem cujusque vindicābō,
\Versus ut,

\indentpattern{01}
\begin{verse}
\begin{patverse*}
``Quoniam ad dīvīnam imāginem\\
factus homō est,\\
quī hominis sanguinem fūderit,\\
ipsīus invicem sanguis per hominem fundātur.
\end{patverse*}
\end{verse}
\Versus At vōs, prōcreāte, terramque genere vestrō multipliciter propāgandō frequentāte.''

\Versus Tum illud addidit:
\Versus ``Atque ego jam foedus stabiliō nōn modo vōbīscum, et cum vestrō in posterum sēmine,
\Versus vērum etiam cum omnibus animālibus, quae vōbīscum sunt—cum volucribus, cum quadrupedibus, cum ūniversīs dēnique animālibus terrestribus, tum mānsuētīs, tum ferīs, ūnā vōbīscum, dēnique cum omnibus ex arca ēgressīs, hoc est, cum omnibus animālibus terrestribus,
\Versus quō foedere vōbīs  satisdō, numquam amplius orbem terrārum dīluviō aquārum ita corruptum īrī, ut animālia cūncta perdantur.

\Versus ``Pignus autem,'' inquit, ``quō pignore volō hoc inter mē et vōs, et omnia, quae vōbīscum sunt, animālia foedus in omnem aeternitātem sancīrī,
\Versus arcus meus est, quem pōnō in nūbibus, quō sit ictī inter mē et terrārum orbem foederis indicium.
\Versus Hōc enim arcū videndō, sī quandō terrās obnūbilāverō,
\Versus in memoriam redībō foederis inter mē et vōs, omneque animantium genus facta.
\Versus Ita fīet, ut numquam amplius aquae in tantam illuviem excrēscant, ut omnēs rēs hūmānās corrumpant, cum ego hunc in nūbibus arcum aspiciēns, memoriā repetam foedus hoc aeternum, factum inter Deum et omnia, quae in terrīs vīvunt, animālia.

\Versus ``Hoc igitur,'' inquit, ``hujus inter mē et omnia terrārum animālia pactī foederis signum estō.''

\Versus Ergō ab illīs tribus Nōae fīliīs, quī ex arcā exiērunt, Semō, Chamō et Japhēto (quōrum Chamus pater fuit Chanaānis),
\Versus tōtus terrārum orbis frequentātus est.

\Versus Nōa autem agricultūram ingressus, vīneam cōnsēvit,
\Versus ex quā vīnum cum pōtāvisset, inēbriātus virīlitātem in mediō tabernāculō nūdātam habuit.
\Versus Patris nātūrā vīsā, Chanaānis ille pater Chamus id forās ad suōs duōs frātrēs retulit.
\Versus At Semus et Japhētus pallium suīs ambōrum umerīs impōnunt, et retrō gradientēs, suī patris verenda tegunt, ita āversīs vultibus, ut patris verenda nōn vidērent.

\Versus Nōa autem, ēdormītō vīnō, ubi minimī nātōrum factum contrā sē rescīvit, sīc effātus est:


\indentpattern{01101011}
\begin{verse}
\begin{patverse*}
\Versus ``Īnfēlīx Chanaān,\\
servus servōrum\\
frātrum suōrum estō!\\
\Versus Grātēs Jōvae Deō Semī,'' inquit,\\
``isque Chanaānem vectīgālem habētō.\\
\Versus Japhētum quoque amplificet Deus,\\
efficiatque, ut in Semeis tabernāculīs habitet,\\
et Chanaānem vectīgālem habeat.
\end{patverse*}
\end{verse}

\Versus Vīxit autem Nōa post dīluvium annōs trecentōs quīnquāgintā,
\Versus Complētīsque nōngentīs quīnquāgintā annīs, mortuus est.



\Caput
\Versus Sequitur dē prōgeniē fīliōrum Nōae, scīlicet Semī, Chamī et Japhētī, quibus post dīluvium nātī sunt fīliī.

\Versus Japhēto: Gomer, Magōgus, Madaeus, Javan, Thubal, Mesecus et Thiras.

\Versus Gomerī: Ascanās, Riphātus et Thogorma.

\Versus Javanī: Elisa, Tharsis, Cittimus et Dodanimus.
\Versus Ab hīs dīvīsī sunt gentium īnsulārum fīnēs, cum suam quisque linguam traherent, et variās variārum gentium efficerent nātiōnēs.

\Versus Chamus autem fīliōs habuit, Chum, Misraīmum, Phutum et Chanaānem.

\Versus Chus: Sabam, Hevilam, Sabatam, Ragmam et Sabathacam.

Ragma: Sabam et Dodanem.

\Versus Item Nembrōdum genuit Chus, eum, quī prīmus fuit in terrīs fortissimus,
\Versus et ita fortis in Jōvae cōnspectū vēnātor fuit, ut ex eō dictum illud nātum sit: ``Ut Nembrōdus, fortis in Jōvae cōnspectū vēnātor.''
\Versus Ejus rēgnī caput fuit Babylōn, Erecha, Accāda et Calane in terrā Samnārā,
\Versus ex quā terrā ortus Assur Nīnivem condidit, et Robothir, et Chalam,
\Versus et Refem inter Nīnivem et Chalam, urbem maximam.

\Versus Misraīmus genuit Ludim, Ananim, Lahabim,
\Versus Naphtuim, Pathrusim, Cassubim, unde ortī sunt Palaestīnī et Caphthorim.

\Versus Chanaān autem genuit prīmōgenitum Sīdōnem, Hetum,
\Versus Jebusem, Amorrem, Gergesem,
\Versus Hevem, Arcem, Sinem,
\Versus Arvadem, Samarem et Hamathem.

Posteā dispersae sunt Chananaeōrum nātiōnēs,
\Versus quī hīs fīnibus continentur: Ā Sidōnē, quā vergunt ad Gerara, attingunt Gāzam; quā spectant ad Sodomam et Gomorram, et Adamam, et Saboim, pertinent ad Lasam.

\Versus Atque hī quidem fuērunt ā Chamō nātī, quī in dīversās colōniās et gentēs, dīversīs familiīs et linguīs ēvāsērunt.

\Versus Semō quoque (quī fuit auctor omnium Hebraeōrum, et fuit major nātū quam frāter ejus Japhētus)
\Versus nātī sunt Elamus, Assur, Arphaxadus, Lydus et Arāmus.

\Versus Arāmus fīliōs habuit Usum, Hulem, Getherem et Massum.

\Versus Arphaxadus: Salam. Sala: Hebrem.
	
\Versus Heber: duōs—ūnum Phalēgum, ā dīvidendō nōminātum, quod ejus tempore dīvīsa terra est; alterum Joctānem.

\Versus Joctān: Almodādum, Salephum, Hazarmōtum, Jaram,
\Versus Hadorāmum, Uzālem, Declam,
\Versus Obālem, Abimaēlem, Sabam, Ophīren, Hevilam, et Jobābum. Hī omnīnō fuērunt fīliī Joctānis,
\Versus quōrum sēdēs initium capit ā Mesā, vergit ad Sapharam montem orientālem.

\Versus Hī quidem ā Sēmō nātī, variās familiās et linguās dīversīs gentium regiōnibus effēcērunt.

\Versus Hae sunt nātōrum Nōae familiae, generibus et nātiōnibus variae, ā quibus gentēs per terrās post dīluvium propāgātae sunt.



\Caput
\Versus Cum autem ūniversus terrārum orbis eōdem sermōne atque ōrātiōne ūterētur,
\Versus Cum illī ab oriente discēderent, nactī sunt quemdam campum in terrā Sanaārā, ubi commorātī
\Versus coepērunt invicem cohortārī, ut laterēs facerent coquerentque, quibus prō lapidibus, et bitūmine prō harēnātō ūsī,
\Versus īnstituērunt urbem aedificāre, et turrim, quae fastīgiō caelum attingeret, ut sibi fāmam parārent, antequam per omnēs terrārum tractūs dispergerentur.

\Versus Ad illam urbem et turrim, quae ab hominum genere cōnstruēbātur, vīsendam dēscendit Jōva.
\Versus Sīc enim dīcēbat: ``Ēn populus ūnus, quī eōdem sermōne cūnctus ūtitur, haec audet facere. Nihil jam erit, quod cōnantēs nōn efficiant.
\Versus Age jam, dēscendāmus, et ibi eōrum sermōnem ita cōnfundāmus, ut aliī aliōrum ōrātiōnem nōn intellegant.''

\Versus Itaque eōs illinc per omnēs terrās dissipāvit. Ita urbis omissa cōnstrūctiō est,
\Versus ex quō Babylōn nōmināta fuit, quia ibi cōnfūdit Jōva omnium mortālium linguās, et indidem eōs in omnēs terrārum regiōnēs disjēcit.

\Versus Sequitur dē Semī prōgeniē.

Semus centum annōs nātus genuit Arphaxadum, bienniō post dīluvium,
\Versus post quem genitum vīxit quīngentōs annōs, aliōs intereā prōmiscuō genere līberōs prōcreāns.

\Versus Arphaxadus annō aetātis suae quīntō et trīcēsimō genuit Caīnānem,
\Versus vīxitque Arphaxadus post genitum Caīnānem annōs trecentōs trīgintā, aliōs interim līberōs prōcreāns, atque ita mortuus est.

\Versus Caīnan annō aetātis suae centēsimō trīcēsimō genuit Salam,
\Versus vīxitque quadringentōs trēs annōs post, aliīs intereā līberīs prōcreandīs.

\Versus Sala annō trīcēsimō genuit Hebrem,
\Versus vīxitque īnsuper annōs trēs et quadringentōs, aliōsque līberōs habuit.

\Versus Heber annō trīcēsimō quārtō genuit Phalēgum,
\Versus vīxitque annōs quadringentōs trīgintā post, aliōsque intereā līberōs habuit.

\Versus Phalēgus annō trīcēsimō genuit Reum,
\Versus vīxitque posteā annōs ducentōs suprā novem, aliōsque intereā līberōs habuit.

\Versus Reus annō trīcēsimō secundō genuit Sarugum,
\Versus vīxitque posteā annōs septem et ducentōs, aliōsque intereā līberōs habuit.

\Versus Sarugus annō trīcēsimō genuit Nachōrem,
\Versus vīxitque ducentōs annōs posteā, aliōsque intereā līberōs habuit.

\Versus Nachor annō vīcēsimō nōnō genuit Tharam,
\Versus vīxitque posteā annōs centum ūndēvīgintī, aliōsque intereā līberōs habuit.

\Versus Tharae genus sīc sē habet.

Thara septuāgēnārius genuit Abrāmum, deinde Nachōrem et Haranem,
\Versus quōrum Haran genuit Lōtum,
\Versus mortuusque est Haran praesente Tharā patre suō in terrā patriā, Ūre Chaldaeōrum.
\Versus Abrāmus autem et Nachor dūxērunt uxōrēs. Abrāmus Sarāim nōmine, Nachor Melcam, Haranis fīliam (habuit enim ille Melcam et Iscam.)
\Versus Sed erat Sarāis sterilis et sine subole.

\Versus Thara autem adhibitīs Abrāmō fīliō, et Lōtō suō ex Harane nepōte, et Sarāī suā nurū, Abrāmī conjuge, Ūre Chaldaeōrum profectus, in terram Chananaeam īre contendit. Et ad Charram pervēnērunt, ibique commorātī sunt.

\Versus Ibi Thara quīntum et ducentēsimum aetātis annum agēns moritur.



\Caput
\Versus Abrāmum autem Jōva sīc allocūtus est: ``Ēmigrā ex tuā terrā, ex patriā, ex domō paternā, in terram, quam tibi ostendam.

\indentpattern{01}
\begin{verse}
\begin{patverse*}
\Versus Ego ex tē magnam gentem dēdūcam; \\
tē beābō; \\
tē magnō faustōque \\
nōmine augēbō.\\
\Versus Et optantēs tibi fēlīcia fēlīcitābō; \\
tuōs dētestātōrēs dētestābor. \\
In tē omnēs orbis \\
beābuntur nātiōnēs.''
\end{patverse*}
\end{verse}

\Versus Igitur Abrāmus, ut est eī praeceptum ā Jōvā, profectus est comite Lōtō. Erat autem annōs quīnque et septuāgintā nātus, cum Charrā profectus est,
\Versus sēcum dūcēns Sarāim uxōrem, et Lōtum frātris fīlium, cum omnibus, quās pepererant, facultātibus, atque animantibus, quās apud Charram comparāverant, et in Chananaeam īre contendit. Postquam in Chananaeam pervēnērunt,
\Versus ubi Abrāmus in eam terram prōgressus, pervēnit ad Sichemam, locum quemdam ad plānitiem Mōrae, cum essent tum in terrā illā Chananaeī,
\Versus appāruit eī Jōva, prōmīsitque sēsē ejus sēminī terram illam datūrum. Itaque ille āram ibīdem cōnstrūxit Jōvae, quī eī appāruerat.

\Versus Inde sē in montem quemdam, quī erat Bēthelī ad orientem, contulit, et tentōrium fīxit, Bēthel ā marī, Hāim ab oriente habēns, ibique exstrūctā Jōvae ārā, Jōvae nōmen invocāvit.

\Versus Ita dum pergēns ad merīdiem accēdit,
\Versus ortā in eā regiōne famē, coāctus est, eā ingravēscente, dēscendere in Aegyptum, illīc peregrīnātūrus.
\Versus Quō jam appropinquāns, cum Sarāī uxōre suā sīc loquitur: ``Videō tē mulierem esse fōrmōsam.
\Versus Quod sī tē vīderint Aegyptiī, et intellēctum fuerit, meam esse conjugem, mē interficient, tē incolumī.
\Versus Quamobrem dīcitō, tē meam esse sorōrem, ut tuā causā atque opera meae ūtilitātī salūtīque cōnsulātur.''

\Versus Ergō ubi pervēnit Abrāmus in Aegyptum, et vīdērunt Aegyptiī mulierem fōrmā esse tam ēlegantī,
\Versus vīsamque etiam Pharaōnis procerēs, apud Pharaōnem laudāvērunt, arcessīta mulier est domum Pharaōnis,
\Versus quī ejus causā Abrāmum ipsum beneficiīs prōsecūtus, eum ovibus, caprīs, būbus, asinīs, servīs, ancillīs, asinābus et camēlīs dōnāvit.

\Versus Sed cum magnīs ā Jōvā clādibus, propter Sarāim Abrāmī conjugem, Pharaō ejusque domus afficerētur,
\Versus Abrāmum ēvocat, et apud eum verbīs expostulat, quod suam esse conjugem ipsī nōn indicāsset,
\Versus et quod sorōrem dīcendō in causā fuisset, ut ipse eam sibi in mātrimōnium cōpulāret. Sed tamen nunc suam sibi uxōrem habēret, et abīret.
\Versus Mandāvit etiam certīs hominibus, ut eum et uxōrem cum omnibus suīs facultātibus dēdūcerent.



\Caput
\Versus Ita ascendit ab Aegyptō Abrāmus et ejus uxor, cum omnibus suīs cōpiīs, comitante Lōtō. Et contendit in merīdiem,
\Versus pecore, argentō, aurōque locuplētissimus,
\Versus pervēnitque suīs itineribus ā merīdiē ad Bēthel, in eum locum, in quō ante tentōrium habuerat, inter Bēthel et Hāim,
\Versus quō in locō prius altāre fēcerat, ibique Jōvae nōmen invocāvit.

\Versus Lōtus quoque Abrāmī itineris comes, ovibus, et caprīs, et būbus, et tentōriīs ita abundābat,
\Versus ut cum jam prae multitūdine cōpiārum ūnā regiōne capī et simul habitāre nōn possent,
\Versus exorīrētur contrōversia inter Abrāmī et Lōtī pecorum pāstōrēs, Chananaeīs tum et Pherezaeīs terram illam incolentibus.

\Versus Quā dē rē Abrāmus cum Lōtō sīc ēgit: ``Equidem nōlim esse discidium inter mē et tē, interque meōs et tuōs pāstōrēs, quī hominēs sīmus cōnsanguineī.
\Versus Jam ūniversa tibi rēgiō patet. Līberum tibi faciō ā mē quam vēlīs in partem discēdere, ipse in dīversam abitūrus.

\Versus Tum Lōtus animadvertēns omnem Jordānis plānitiem esse irriguam (nam Sodomam et Gomorram Jōva nōndum ēverterat) et Jōvānī pōmāriī similem, aut Aegyptiī solī, vergentem ad Sigorim,
\Versus eam omnem sibi dēlēgit, et ab oriente discessit. Ita alius aliō dīgressī sunt,
\Versus et Abrāmus in Chananaeā, Lōtus in oppidīs campestribus habitāvit, tetenditque ad Sodomam,
\Versus cujus Sodomae hominēs erant improbissimī, et in Jōvam flāgitiōsissimī.

\Versus Post dīgressum ab Abrāmō Lōtum, Jōva cum Abrāmō sīc locūtus est: ``Ērige oculōs, et istinc circumspice ad septentriōnēs, ad austrum, ad orientem et ad occidentem.
\Versus Nam quamcumque tuī terram vidēs, eam omnem tibi ego dabō, et tuō sēminī in sempiternum,
\Versus quod quidem sēmen pulverī terrae coaequābō, ut id quī numerāre possit, idem possit et pulverem numerāre.
\Versus Quārē age, terram longē lātēque peragrā, nam eam quidem tibi dabō.''

\Versus Abrāmus autem in querquētum Mambrae, quod est in Hebrōnē, migrāvit, ibique cōnsēdit, et Jōvae āram exstrūxit.



\Caput
\Versus Comissum est autem proelium quoddam inter Amraphēlem Sanaarae, Ariochum Elaseris, Codralomōrem Elamitārum, et Thadalem Gojōrum rēgulōs,
\Versus et Baram Sodomae, Bersam Gomorrae, Saneabum Admae, Semebrem Seboimōrum rēgulōs, et Balae, (quae eadem Sigoris) rēgulum,
\Versus in valle Siddaeā, quae nunc est lacus salsus.
\Versus Cum enim hī posteriōrēs rēgulī Codralomōrī duodecim annōs servīvissent, et annō decimō tertiō dēfēcissent,
\Versus Codralomor annō decimō quārtō, et ejus comitēs rēgulī, domō ēgressī fūdērunt Raphaēnsēs apud Astarotha in Carnanibus, et Zuzēnsēs apud Hāmum, et Emēnsēs apud Savem in Cariathēnsibus,
\Versus et Choriōs in montānīs Seirīs ad Pharanem, quae plānitiēs est ad dēserta.
\Versus Inde reversī vēnērunt ad fontem Mispat, id est, Cadem, omnemque Amalechitārum agrum, atque etiam Amorraeōs, quī Hasasonthamar incolēbant, vīcērunt.

\Versus Tum illī quīnque rēgulī posteriōrēs domō ēgressī,
\Versus proeliō cum hīs quattuor dēcertārunt in valle Siddaeā,
\Versus quae vallis puteīs bitūminis passim abundābat.
\Versus Ibi pulsīs superātīsque Sodomae et Gomorrae rēgulīs, reliquī fugā montēs petīvērunt.
\Versus Victōrēs autem, omnibus Sodomae et Gomorrae fortūnīs, et commeātū dīreptō, abībant,
\Versus sēcum etiam Lōtum frātris Abrāmī fīlium, Sodomae incolam, cum suīs facultātibus abigentēs.

\Versus Ea rēs ut est Abrāmō Hebraeo per quemdam, quī ex proeliō ēvāserat, nūntiāta (incolēbat autem Abrāmus in querquētō Mambrae Amorraeī, frātris Escolis et Aneris, quī erant cum ipsō Abrāmō foedere conjūnctī),
\Versus et intellēxit, captum esse cognātum suum, vernās, quōs domī nātōs habēbat, trecentōs octōdecim expedit, illōsque ad Danem ūsque cōnsequitur.
\Versus Et suīs servīs in aciem īnstrūctīs, eōs noctū aggressus superat, quōs deinde persecūtus ad Chobam, quae ad sinistram Damascī posita est,
\Versus rediit cum omnī praedā, Lōtumque cognātum suum cum suīs fortūnīs, nec nōn mulierēs et reliquōs hominēs redūxit.

\Versus Eī ex hāc Codralomōris et ejus sociōrum rēgulōrum caede revertentī, Sodomae rēx obviam prōcessit in Savem, quae vallis est rēgia.

\Versus Melchisedēchus quoque Solymae rēx, et suprēmī Deī sacerdōs, pānem prōtulit et vīnum,
\Versus Abrāmumque faustīs ōminibus prōsequēns inquit:

\indentpattern{01}
\begin{verse}
\begin{patverse*}
``Grātulor Abrāmō ā suprēmō Deō, \\
auctōre caelī atque terrae,\\
\Versus et simul ipsī suprēmō Deō grātēs agō, \\
quī tuōs hostēs tibi in manūs compēgerit.''
\end{patverse*}
\end{verse}
Eī Abrāmus quoque decumās omnium rērum dedit.

\Versus Tum ab Abrāmō petiit Sodomae rēx, ut hominēs sibi redderet, cēterās rēs ipse sibi retinēret.

\Versus At Abrāmus: ``Jōvam ego tibi,'' inquit, ``summum Deum, caelī terrārumque conditōrem, sublātā ad eum manū, testor,
\Versus mē ex tuīs omnibus nē pilum quidem ablātūrum, nē tū forte dīcās, Abrāmum abs tē esse dītātum,
\Versus praeter vīctum dumtaxat juvenum, et partem eōrum, quī mēcum profectī sunt, Aneris, Escolis et Mambrae, nam hī suam partem auferent.''



\Caput
\Versus Hīs rēbus gestīs, Jōva cum Abrāmō per vīsum locūtus est ad hunc modum:

\indentpattern{011}
\begin{verse}
\begin{patverse*}
``Bonō animō es, Abrāme. \\
Ego tibi praesidium \\
et abundē magnum praemium erō.
\end{patverse*}
\end{verse}

\Versus Cui Abrāmus: ``Domine Jōva,'' inquit, ``quidnam mihi dabis, cum orbus agam, sitque meae domūs successor futūrus Damascēnus Eliezer?
\Versus Ēn tū mihi nūllam prōlem dedistī,'' inquit, ``et est mihi meus famulus hērēs futūrus.''

\Versus At Jōva: ``Nōn iste,'' inquit, ``sed ex tuīs vīsceribus ēnāscētur, quī tibi hērēs erit.''
\Versus Deinde eō forās ēductō, ``Aspice,'' inquit, ``in caelum, et stēllās ēnumerā, sī ēnumerāre potes. Atquī tam numerōsa futūra est tua prōgeniēs,'' inquit.

\Versus Tum ille Jōvae crēdidit, id quidem Jōva eī jūstitiae dūxit,
\Versus et cum sīc affātus est: ``Ego sum Jōva, quī tē Ūre Chaldaeōrum ēdūxī, ut hujus tibi terrae possessiōnem trāderem.''

\Versus Cui ille: ``Domine Jōva,'' inquit, ``unde sciam, eam esse mē possessūrum?''

\Versus Tum Jōva eī praecēpit, ut sūmeret juvencam trīmulam, et capram trīmulam, et arietem trīmulum, et turturem, et pīpiōnem,
\Versus quae omnia ubi cēpit, cētera dissecuit media, et partēs singulās singulīs ex adversō opposuit, sed avēs nōn dissecuit.
\Versus Tum ālitēs ad cadāvera dēvolantēs abēgit.

\Versus Sub occāsum autem sōlis, somnō oppressum, et magnō tenebrārum terrōre correptum Abrāmum, ille sīc allocūtus est:
\Versus ``Scītō, posterōs tuōs peregrīnōs futūrōs esse in terrā extrāneōrum, et eōrum servitūtem ac injūriās annīs quadringentīs perpessūrōs.
\Versus Sed illam ego gentem, cui servient, ulcīscar, exībuntque tandem cum magnīs opibus.
\Versus Tū vērō ad majōrēs tuōs quiētē discēdēs, et bene āctā senectūte sepeliēris.
\Versus Hūc autem redībunt quārtō saeculō, quoniam  nōndum ad summum pervēnit improbitās Amorraeōrum.''

\Versus Post sōlis occāsum, obortā cālīgine, ecce quoddam fūmidum incendium et fax ignea inter frusta illa intermeāvit.
\Versus Eō diē feriit Jōva cum Abrāmō foedus in haec verba: ``Hanc ego tuō sēminī terram dō ā flūmine Aegyptī, ad flūmen magnum, id est, Euphrātem—\Versus vidēlicet Cenaeōs, Ceanezaeōs, Cadmonaeōs,
\Versus Hettaeōs, Pherezaeōs, Raphaēnsēs,
\Versus Amorraeōs, Chananaeōs, Gergesaeōs et Jebusaeōs.



\Caput
\Versus Sarāis autem Abrāmī conjūnx, cum nihil ex eō peperisset, et ancillam habēret Aegyptiam, nōmine Hagārem,
\Versus Abrāmum summonuit, ut (quoniam sē Jōva gignere prohibēret) cum ancillā rem habēret, sī forte per eam posset ipsa līberōs cōnsequī.

Ad quod, cōnsentiente Abrāmō,
\Versus illa eī Hagārem Aegyptiam ancillam suam in mātrimōnium dedit, annīs decem, postquam ille Chananaeae incola erat.
\Versus Hic cum Hagāre rem habuit, gravidamque fēcit.

Atque illa gravidam sē factam sentiēns, eram suam prae sē contemnēbat.
\Versus Quā dē rē Sarāis apud Abrāmum questa est hīs verbīs: ``Mihi per tē sit injūria. Ego tibi meam ancillam in complexum trādidī, et eī nunc gravidam sē esse sentientī in contemptum venī. Jōva sit inter mē et tē vindex.''

\Versus Ad haec Abrāmus Sarāī respondit: ``Ancillam tuam in potestāte habēs. Eī facitō, quod tibi vīsum fuerit.'' Itaque cum deinceps eam Sarāis dūrius tractāret, illa ab eā aufūgit,
\Versus quam nactus Jōvae angelus ad fontem aquae in sōlitūdine, apud viam, quā Sur ītur,
\Versus sīc locūtus est: ``Hagar, ancilla Sarāis, undenam venīs? Et quō tendis?''

Et illa: ``Sarāim ego eram meam fugiō,'' inquit.

\Versus Tum angelus: ``Revertere ad eram tuam, et ejus tē manuī summittitō.
\Versus Equidem ita numerōsam prōlem tibi conciliābō,'' inquit eī Jōvae angelus, ''ut prae multitūdine numerārī nōn possit.

\indentpattern{010101101}
\begin{verse}
\begin{patverse*}
\Versus Jam vērō conceptum \\
geris fīlium, \\
quem, ubi pepereris, \\
Ismaēlem nōmine appellābis, \\
quoniam exaudīvit Jōva tuam miseriam.\\
\Versus Is erit ferus homō, \\
omnibus īnfēstus, \\
ab omnibus īnfestātus, \\
et adversus omnēs frātrēs suōs cōnsistet.
\end{patverse*}
\end{verse}

\Versus Igitur illa Jōvam, quī sē allocūtus erat, sīc nōmināvit: ``Deus es vidēns mē; hīc nīmīrum ā tergō vīdī,'' inquit, ``videntem mē.''
\Versus Atque inde puteus Lahaerois nōminātus est. Is est inter Cadem et Barad.

\Versus Posteā Abrāmō fīlium peperit, quem Abrāmus Ismaēlem nōmine vocāvit,
\Versus in cujus nātīvitāte agēbat ipse annum sextum suprā octōgēsimum.



\Caput
\Versus Deinde nōnum et nōnāgēsimum annum agentī appāruit Jōva, et sīc cum eō locūtus est: ``Ego sum Deus omnipotēns. Vive ad meum praescrīptum, et estō integer,
\Versus et faciam foedus tēcum, tēque majōrem in modum amplificābō.''

\Versus Hīc Abrāmus in faciem prōcubuit, et Deus, ut loquī coeperat, dīxit:
\Versus ``Mihi jam foedus inītur tēcum, ut tū multitūdinis gentium pater ēvādās,
\Versus nec amplius Abrāmī nōmine vocāberis, sed Abrāhāmī, quia tē patrem multitūdinis gentium effectūrus sum.
\Versus Tē ego ingentī subolis incrēmentō augēbō, atque ex tē gentēs, etiamque rēgēs orientur.
\Versus Foedus autem ejusmodī faciō, ut nōn sōlum ad tē, sed etiam ad profectūrum ex tē posterōrum genus pertineat, idque in perpetuum, ut Deus et tibi sim, et illīs,
\Versus utque terram, cujus tū peregrīnus es, vidēlicet tōtam Chananaeam, et tibi et tuīs posterīs trādam in possessiōnem sempiternam, simque iīs Deus.

\Versus ``Tū quoque vicissim,'' inquit Deus Abrāhāmō, ``et tuōrum omne futūrum genus, foedus meum cōnservātōte,
\Versus quod erit hujusmodī: Omnēs vestrī marēs circumcīdentur.
\Versus Circumcīdētis autem membrī vestrī praepūtium, quod sit ictī inter mē et vōs foederis indicium,
\Versus idque faciētis octāvō post nātīvitātem diē, cujuscumque generis marēs erunt, sīve domī nātī, sīve argentō coēmptī et aliēnigenae, ex aliō quōcumque genere quam es tuō ortī,
\Versus ut ita circumcīsīs omnibus tam domī nātīs, quam pecūniā comparātīs, vestra corpora signāta sint nōtā hujus meī foederis sempiternī.
\Versus  Marēs autem praepūtiātī, et praepūtia nōn circumcīsa habentēs, ex suōrum numerō tollentur, ob violātum foedus meum.

\Versus ``Sarāim quoque uxōrem tuam,'' inquit, ``jam nōn Sarāim vocābis, sed eī Sara nōmen erit,
\Versus quam ego fecundābō, et tibi ex eā fīlium dabō, ut eā fēcunditāte gentēs ex sēsē prōgeneret, et ex eā etiam rēgēs populōrum oriantur.''

\Versus Hīc Abrāhāmus, cum in faciem subrīdēns incubuisset: ``Scīlicet,'' inquit ipse sēcum, ``aut centēnārius gignet, aut nōnāgēnāria Sara pariet.
\Versus Utinam modo faciās,'' inquit, Deum alloquēns, ``ut propāgētur Ismaēl.''

\Versus Et Deus: ``Immō Sara ipsa uxor tua,'' inquit, ``pariet ex tē fīlium, quem tū Isaacum nōmine vocābis, cum quō ego foedus, et quidem sempiternum inībō, in quō foedere ejus quoque futūra prōgeniēs comprehendētur.
\Versus Dē Ismaēle quoque tē exaudiam, eumque fecundābō et tantō subolis incrēmentō augēbō, ut genitīs duodecim prīncipibus, per mē in gentem magnam ēvādat.
\Versus Sed cum Isaacō, quem tibi Sara hōc proximī annī tempore pariet, foedus faciam. 
\Versus Haec locūtus Deus, fīnem fēcit, et ab Abrāhāmō discessit.

\Versus Abrāhāmus, assūmptō Ismaēle fīliō suō, et omnī suā familiā tum vernāculōrum, tum ēmptīciōrum, et aliēnigenārum marium, illō ipsō diē, quō Deus eum allocūtus est, omnium praepūtia circumcīdit,
\Versus ipseque annum agēns nōnāgēsimum nōnum circumcīsus est,
\Versus Ismaēl autem decimum tertium.
\Versus Ita eōdem diē circumcīsī sunt Abrāhāmus et ejus fīlius Ismaēl,
\Versus et ūnā cum eō omnēs domesticī, tum vernae, tum ex nātiōne peregrīnā coēmptī.



\Caput
\Versus Praetereā appāruit eī Jōva in querquētō Mambrae. Cum enim per aestum diēī ad jānuam tabernāculī sedēret,
\Versus cōnspexit hominēs trēs, quī eī ex adversō erant, quibus vīsīs, ex tabernāculī ōstiō occurrit obviam, iīsque summissē salūtātīs, dīcit:
\Versus ``Domine, sī vīs mihi grātissimum facere, nōlī mē tuum praeterīre.
\Versus Lavābitis pedēs pauculā aquā adhibitā, deinde sub arbore requiēscētis.
\Versus Ego intereā dēprōmam frustum pānis, quō animōs vestrōs recreētis, posteā perrēctūrī. Nam haec vōbīs ad vestrum mē dēflectendī causa est.''

Cui illī: ``Fac ut dīxistī.''

\Versus Atque ille in tabernāculum ad Saram festīnat, eīque mandat, ut tria sata farīnae silīgineae properet, et eā depstā pānēs depstīnōs cōnficiat.

\Versus Ipse ad armentum currit, vitulumque tenerum et bene habitum trādit famulō, quī eum facere properet.
\Versus Deinde illīs būtyrum, et lac, et quem fēcerat vitulum apposuit. Ipse, iīs sub arbore comedentibus, astābat.

\Versus Tum illī: ``Ubi est Sara, uxor tua?'' inquiunt.

``Adest,'' inquit Abrāhāmus, ``in tabernāculō.''

\Versus Atque ille: ``Cum revīsam tē,'' inquit, ``annō vertente, habēbit Sara uxor tua fīlium.''

Haec Sara ex postīcō tabernāculī audiēns,
\Versus et quod Abrāhāmus et Sara senēs erant atque aetāte prōvectiōre, et quod ipsa jam mēnstrua patī dēsierat,
\Versus rīsit ipsa sēcum. ``Postquam jam viēta sum,'' inquit, ``indulgēbō, crēdō, voluptātī, cum meus etiam dominus ita sit senex?''

\Versus Tum Jōva Abrāhāmō: ``Cūr tandem rīdet Sara?'' inquit, ``negāns sē genitūram, quia cōnsenuit.
\Versus Estnē rēs ūlla, quam Jōva nōn possit? Futūrum est, inquam, ut cum ego tē hōc tempore, annō vertente, revīsam, habeat Sara fīlium.''

\Versus Sara vērō negāvit. ``Nōn rīsī,'' inquit. Metuēbat enim.

Cui ille: ``Immō vērō rīsistī.''

\Versus Deinde hominēs inde cōnsurgunt, et ad Sodomam sē convertunt. Quōs cum Abrāhāmus dēdūcendī grātiā comitārētur,
\Versus Jōva sīc loquitur: ``Egone ut Abrāhāmum cēlem dē eō, quod sum factūrus,
\Versus cum sit Abrāhāmus gentis maximae et potentissimae futūrus auctor, cumque in eō omnēs orbis nātiōnēs sint fēlīcitandae?
\Versus Nam sciō, suīs eum līberīs et porrō suae in posterum stirpī praeceptūrum esse, ut ad Jōvae normam vītam dīrigentēs jūstitiam colant, atque jūs, ut Jōva Abrāhāmō prōmissa praestet.''

\Versus Deinde sīc loquitur: ``Videō magnās esse querēlās dē tot tantīsque Sodomitārum flāgitiīs.
\Versus Itaque statuī illō dēscendere, et explōrāre, utrum, quemadmodum querēlīs ad mē perlātum est, sint plānē prōflīgātī, an nōn sint.''

\Versus Hīc hominibus inde dīgressīs, et Sodomam īre contendentibus, Abrāhāmus, quī adhūc ante Jōvam stābat,
\Versus accēdit, et: ``Etiamne bonōs,'' inquit, ``ūnā cum improbīs perdēs?
\Versus Sī erunt quīnquāgintā virī bonī in urbe, an etiam perdēs? Neque ignōscēs illī locō propter illōs quīnquāgintā bonōs, quī erunt in eō?
\Versus Absit, ut committās, ut interficiās bonōs cum malīs, eōdemque numerō probōs habeās et improbōs. Absit, ut quī tōtum orbem terrārum aequitāte moderātur, is aequitāte nōn ūtātur.

\Versus Cui Jōva: ``Sī in urbe Sodomā quīnquāgintā virōs bonōs,'' inquit, ``invēnerō, eōrum grātiā tōtī locō ignōscam.''

\Versus Et Abrāhāmus: ``Audācter,'' inquit amplius loquēns, ``faciō, quī Dominum meum alloquar, cum sim ipse pulvis et cinis.
\Versus Sed tamen dē quīnquāgintā bonīs aberunt forsitan quīnque, an propter quīnque ēvertēs tōtam urbem?''

``Nōn ēvertam,'' inquit ille, ``sī illīc quadrāgintā quīnque invēnerō.''

\Versus ``Quid,'' inquit rūrsum Abrāhāmus, ``sī quadrāgintā?''

``Etiam propter quadrāgintā abstinēbō.''

\Versus ``Quaesō Domine,'' inquit Abrāhāmus, ``nē aegrē ferās, sī pergō quaerere. Quid sī trīgintā?''

``Nōn faciam,'' inquit ille, ``sī illīc invēnerō trīgintā.''

\Versus Et Abrāhāmus: ``Nē ego audāx, quī cum Dominō meō colloquar. Quid sī vīgintī?''

Et ille: ``Etiam propter vīgintī nōn exscindam.''

\Versus Tum Abrāhāmus: ``Hoc tē postrēmum interrogābō, Domine, sī tibi gravis nōn sum: Quid sī decem?''

``Etiam propter decem nōn ēvertam,'' inquit.



\Caput
\Versus Tum Jōva, factō cum Abrāhāmō loquendī fīne, discessit. Abrāhāmus eōdem, unde dīgressus erat, reversus est. Angelī autem illī duo ad Sodomam sub vesperum pervēnērunt. Eōs cōnspicātus Lōtus, quī tum in portā Sodomae sedēbat, prōcessit iīs obviam, cumque summissō ad terram vultū salūtāvisset,
\Versus rogat, Dominī eōs nōmine appellāns, ut ad sē in eam noctem dēvertant, lavātūrī pedēs, et postrīdiē reliquum itineris aggressūrī.

Recūsantēs et sēsē in forō pernoctātūrōs dīcentēs,
\Versus adeō urget, ut ad eum dēverterint, iīsque domum dēductīs cēnam dedit, coctīs sine fermentō pānibus.
\Versus Captō cibō, nōndum cubitum discesserant, cum Sodomitānī juvenēs, senēs, dēnique ūniversus ad ūnum populus domum obsidēbant,
\Versus et Lōtum nōmine vocantēs clāmābant: ``Ubi sunt hominēs istī, quī ad tē in hanc noctem vēnērunt? Prōdūc ad nōs, ut eōs cognōscāmus.''

\Versus Tum Lōtus ad eōs extrā forēs ēgressus, clausō post sē ōstiō dīcit:
\Versus ``Nōlīte, quaesō, frātrēs, scelus facere.
\Versus Sunt mihi fīliae duae, quae virī nōtitiam nōn habuērunt. Eās mālō vōbīs ad vestram libīdinem prōdūcere, quam sī quid in hōs hominēs gravius cōnsulātis, quī ideō sēsē sub meī tēctī praesidium commīsērunt.''

\Versus Tum illī, jussō paulisper recēdere Lōtō, enimvērō nōn ferendum esse dīcere, ut, quī ūnus ad peregrīnandum vēnisset, is aliīs facienda praescrīberet. Simulque eī graviōra quam hospitibus minantēs, magnō impetū in hominem factō, ad ōstium perrumpendum accēdunt.

\Versus Sed hospitēs, Lōtō manibus suīs intrō ad sē receptō, ōstium obserāvērunt.
\Versus Tum illīs, quī prō foribus erant, ā minimō ad maximum, tantam caecitātem injēcērunt, ut ōstium invenīre frūstrā cōnārentur.

\Versus Deinde Lōtum admonuērunt, ut, sī quem praetereā habēret illīc generum, aut līberōs, quidquid dēnique in urbe habēret, illinc ēdūceret,
\Versus nam sēsē jam eum locum esse perditūrōs, ad hoc ipsum ā Jōvā missōs, quī tantōrum flāgitiōrum querēlīs offēnsus esset.

\Versus Tum Lōtus ēgressus, generōs suōs, quī ejus fīliās dūxerant, convenit, hortāturque, ut ex eō locō ēmigrent, Jōvam enim ēversūrum esse urbem. Sed illī eum jocārī sunt arbitrātī.

\Versus Et jam sub aurōrae ortum urgēbant angelī Lōtum, ut uxōrem et duās, quae in praesentiā aderant, fīliās ēdūceret, nē cīvitātis culpam lueret.

\Versus Cūnctantem hominēs manū prehendunt, nec nōn ejus conjugem, atque fīliās, proptereā quod eī parcēbat Jōva, et extrā urbem ēdūcunt atque sistunt.
\Versus Eō ēductō, ``Cavē,'' inquit ille, ``sī tuam salūtem amās, nē post tergum respiciās, nēve usquam tōtō in campō cōnsistās, sed ēvādās in montem, nē pereās.''

\Versus Quibus Lōtus: ``Hoc mihi quaesō,'' inquit, ``remitte Domine,
\Versus postquam prō tuā benignitāte tantō mē obstringis beneficiō, ut meam salūtem cōnservēs. Ego certē in montem ēvādere nōn poterō, quīn exitiō correptus exanimer.
\Versus Est hīc propinquum quoddam oppidulum, ad cōnfugiendum opportūnum. Liceat mihi eō mē recipere, et ita salūtī meae prōspicere—est sānē perparvum.''

\Versus Cui ille: ``Etiam hāc in rē,'' inquit, ``tibi indulgēbō, ut oppidum istud nōn ēruam.
\Versus Mātūrā eō tē recipere, neque enim mihi fās est quidquam facere, dōnec eō pervēnēris.'' Atque hanc ob causam oppidum Sigoris nōminātum fuit,
\Versus in quod postquam Lōtus, terrīs oriente sōle, ingressus est.

\Versus Jōva ab sē dē caelō sulphur et ignem in Sodomam et Gomorram dēpluit,
\Versus urbēsque illās, et tōtum plānum tractum, omnēsque urbium incolās, et terrae stirpēs funditus ēvertit. 
\Versus Uxor autem Lōtī, quae eum sequēbātur, respexit, et in statuam salis versa est.

\Versus Māne ubi surrēxit Abrāhāmus, ex eō locō, ubi in Jōvae cōnspectū steterat,
\Versus aspiciēns Sodomam et Gomorram versus, et omnem campum, cōnspicit exhālantem ex terrā vapōrem, quālis esse solet calcāriae.

\Versus Et Abrāhāmī quidem recordātiōnē Deus Lōtum ē mediā ēmīsit ruīnā, dum urbēs illīus plānitiēī, quārum Lōtus erat incola, ēvertit.

\Versus Lōtus autem Sigorī dēgere nōn ausus, ab eā discessit, et in monte cum duābus suīs fīliābus in quādam spēluncā habitāvit.
\Versus Eārum autem fīliārum nātū major cum minōre ēgit, ut quoniam pater cōnsenuisset, nec quisquam in terrā vir superesset, ā quō, sīcut ferret omnium mortālium nātūra, comprimerentur,
\Versus patrem vīnō invītārent, et ex ejus concubitū prōlī cōnsulerent.

\Versus Ergō eī vīnum eā nocte largius miscent, et cum patre grandior nātū fīlia concumbit, neque ille eam neque cubantem sēnsit, neque surgentem.

\Versus Postrīdiē dēmōnstrat grandior jūniōrī, sēsē prīdiē cum patre cubuisse. Hortātur, ut eī vīnum etiam in proximam noctem largius praebeant, et cum eō ipsa vicissim cubet, ut ex patre subolī prōspiciant.
\Versus Quod cum illa fēcisset, et idem ēvēnisset, ut neque cubantem ille neque surgentem sentīret,
\Versus concēpērunt ex patre duae Lōtī fīliae,
\Versus quārum grandior fīlium peperit, quem Mōabum nuncupāvit. Ex eō prōgnātī sunt Mōabītae, quī etiamnum manent.
\Versus Minor item fīlium, cui Bennammi nōmen fēcit, ā quō nātī sunt Ammonītae, quī hodiē etiam dūrant.



\Caput
\Versus Abrāhāmus autem inde versus merīdiem profectus, cōnsēdit inter Cadem et Sur, et Gerārīs peregrīnātus est.
\Versus Ibi cum Saram prō uxōre sorōrem esse dīceret, cūrāvit Abimelechus, rēx Gerārōrum, eam ad sē arcessendam.

\Versus Sed eum Deus noctū in somnīs convēnit, hīs verbīs: ``Sciās tibi moriendum esse propter eam, quam dūxistī, mulierem, quae quidem habeat marītum.''

\Versus Hīc Abimelechus, quī eam nōn attigisset: ``Domine,'' inquit, ``etiamne īnsontēs interficiēs?
\Versus Nōnne cum mihi et ipse sorōrem et ipsa frātrem suum esse dīxerit? Hoc sincērā mente intemerātīsque manibus fēcī.''

\Versus Cui Deus in somnīs: ``Et ego sciō,'' inquit, ``istud tē sincērā mente fēcisse, et ideō tē facinus contrā mē admittere prohibuī, neque, ut cum eā rem habērēs, permīsī.
\Versus Sed nunc redde mulierem virō, quī vātēs est, ut eō dēprecātōre salūtem impetrēs. Quod nisi reddis, sciās, et tibi et tuīs omnibus esse moriendum.''

\Versus Māne surgit Abimelechus, convocātīsque suīs omnibus, rem omnem apud eōs expōnit, quā ex rē magnus eōs metus incessit.
\Versus Deinde ēvocātum Abrāhāmum sīc alloquitur: ``Quid fēcistī nōbīs, aut quid adversum tē commīsī, ut mihi meōque rēgnō tantam noxam importārēs? Certē contrā officium adversus mē fēcistī.
\Versus Quid tibi veniēbat in mentem, cum istud facerēs?''

\Versus Cui Abrāhāmus: ``Verēbar,'' inquit, ``nē, sī forte nūlla hoc in locō vigēret religiō, uxōris meae causā occīderer.
\Versus Quamquam etiam vērē mea soror ex patre est, ex mātre nōn item; vērum eā sum ūsus conjuge.
\Versus Sed cum mē Deus ā domō paternā abstraheret, ab eā in beneficiī locō petīvī, ut, quemcumque in locum venīrēmus, suum mē esse frātrem dīceret.''

\Versus Tum Abimelechus Abrāhāmō pecora, et bovēs, et servōs, et ancillās dēdit, et Saram uxōrem reddidit,
\Versus atque ita dīxit: ``Meī tibi fīnēs patent; ubicumque vīsum erit, habitēs licet.''

\Versus Deinde Saram alloquēns: ``Frātrī tuō,'' inquit, ``dedī mīlle argenteōs, quā tū tuī pudōris dēfēnsiōne apud omnēs et tuōs ūtāris et aliēnōs.''

\Versus Deinde Abrāhāmō dēprecante, Abimelechum Deus, ejusque uxōrem et ancillās sānāvit, et iīs gignendī vim restituit,
\Versus nam propter Saram Abrāhāmī conjugem omnēs Abimelechī domūs uterōs obsignāverat.



\Caput
\Versus Sarae autem Jōva adfuit, ut praedīxerat, eīque prōmissa praestitit,
\Versus ut conceptum ex Abrāhāmō jam sene fīlium ad prōmissum illī ā Deō tempus pareret,
\Versus quem Abrāhāmus Isaacum nōmināvit,
\Versus et octāvō ā nātīvitāte diē (ut erat ā Deō jussus) circumcīdit,
\Versus ipse tum annum agēns centēsimum, cum eī Isaacus fīlius nātus est.

\Versus Sara autem haec verba prōtulit: ``Rīdēre mē fēcit Deus; hoc quīcumque audiet, arrīdēbit mihi.
\Versus Quis umquam,'' inquit, ``dīxisset Abrāhāmō, Saram līberōs esse lactātūram? Et tamen ejus senectae fīlium peperī.

\Versus Cum autem grandēscēns jam puer Isaacus esset ablactandus, ipsō ablactandī diē, magnum Abrāhāmus fēcit convīvium.
\Versus Cumque animadvertisset Sara fīlium Hagāris Aegyptiae, quem ex Abrāhāmō pepererat, Isaacō fīliō suō illūdentem,
\Versus ita dīxit Abrāhāmō: ''Ējice hanc ancillam ejusque fīlium, neque enim hujus ancillae fīlius cum fīliō meō Isaacō in hērēditātem veniet.''

\Versus Ea rēs cum Abrāhāmō propter suum fīlium magnopere displicēret,
\Versus Deus eum sīc monuit: ``Nōlī puerī et ancillae tuae vicem dolēre, sed Sarae hōc tōtō in negōtiō obtemperā, nam tibi ex Isaacō dēnōminābitur prōgeniēs,
\Versus quamquam ancillae quoque fīlium in gentem prōpāgābō, quia tua prōlēs est.''

\Versus Igitur māne surgit Abrāhāmus, pānemque et aquae lagēnam Hagārī dat, et ejus puerīque umerīs impōnit, eamque āmandat. Quae cum in dēserta Bersabae vēnisset, ibique errāret,
\Versus cōnsūmptā lagēnae aquā, puerum sub quemdam fruticem abjicit.
\Versus Ipsa, nē morientem vidēret, recēdit, et cum ab eō tēlī jactum distāret, ē regiōne sedēns plōrātum ēdere incipit.

\Versus Sed audītā ā Deō puerī vōce, Deī angelus Hagārem dē caelō appellāvit. ``Quid habēs, Hagar?'' inquit. ``Bonō es animō, nam puerī vōcem Deus ex eō, in quō est, locō exaudīvit.
\Versus Surge, et puerum manū prehēnsum allevā, nam ex eō magnam ego gentem efficiam.''

\Versus Deinde dīvīnitus apertīs ejus oculīs, animadvertit aquae puteum, ad quem accessit, et, replētā lagēnā aquae, puerō bibere dedit.

\Versus Hic puer Deō secundō crēvit, et silvestrem vītam agēns fuit sagittārius.
\Versus Incoluit autem in sōlitūdine Pharāne. Eī māter uxōrem locāvit ex Aegyptō.

\Versus Per id tempus Abimelechus cum suī exercitūs duce Phicole, Abrāhāmum hujusmodī verbīs adortus est: ``Quoniam quidem adest tibi Deus in omnibus tuīs negōtiīs,
\Versus jūrā mihi per Deum in praesentiā, tē neque mihi, neque meīs nātīs aut nepōtibus nocitūrum, contrāque, quā ego sum benignitāte ergā tē ūsus, eādem tē ergā mē et terram, quae tē peregrīnum accipit, esse ūsūrum.''

\Versus Hīc Abrāhāmus, jūrejūrandō condictō,
\Versus cum illō expostulat dē aquae puteō, quem illīus servī per vim occupāverant.

\Versus Et Abimelechus: ``Ego vērō nesciō,'' inquit, ``quis rem istam fēcerit, neque tū dē eā fēcistī mē certiōrem, neque ego ante hodiernum diem audīvī.''

\Versus Tum Abrāhāmus ovēs et bovēs sūmpsit, et Abimelechō trādidit, atque ita foedus inter sē percussērunt.
\Versus Cumque seorsum statuisset Abrāhāmus agnās septem,
\Versus dīxit Abimelechus: ``Quōrsum istās septem agnās sēposuistī?''

\Versus Cui ille: ``Ut tū, hīs septem agnīs dē meā manū acceptīs,'' inquit, ``testis mihi sīs, hunc ā mē esse dēpressum puteum.''

\Versus Et hanc ob causam vocātus est locus ille Bersaba, quod illīc duo illī jūrāvissent.

\Versus Igitur ictō apud Bersabam foedere, Abimelechus et Phicol in Palaestīnōs redīre contendērunt.
\Versus Abrāhāmus autem nemus apud Bersabam sēvit, et ibi Jōvae Deī nōmen immortālis invocāvit,
\Versus estque diū in Palaestīnīs commorātus.



\Caput
\Versus Hīs rēbus ita perāctīs, Deus Abrāhāmum tentāvit ad hunc modum. ``Abrāhāme,'' inquit.

Cui ille: ``Quid est?''

\Versus ``Adhibē,'' inquit, ``fīlium tuum ūnicum, quem deamās, Isaacum, et in terram Moriam profectus eum mihi illīc immolātō super quōdam monte, quem ego tibi ostendam.''

\Versus Māne surgit Abrāhāmus, et, clītellātō asinō, adhibitīs duōbus famulīs et Isaacō fīliō, scissīsque sacrificālibus lignīs, in eum locum īre contendit, quem eī dīxerat Deus.
\Versus Diē tertiō locum procul animadvertēns,
\Versus famulīs jubet, ut ibi cum asinō praestōlentur, dum ipse et puer illō eant, adōrātūrī, et inde ad eōs reditūrī.

\Versus Deinde, sacrificālibus lignīs Isaacō fīliō suō impositīs, ipse sēcum ignem fert et cultrum, atque ita ambō simul eunt.
\Versus Et Isaacus: ``Mī pater,'' inquit Abrāhāmō.

Cui ille: ``Quid vīs, mī fīlī?''

``Hic quidem est ignis et ligna,'' inquit ille, ``sed ubi est agnus immolandus?''

\Versus Et Abrāhāmus: ``Deus prōvidēbit ipse sibi agnum ad immolandum, fīlī,'' inquit. Ita pergunt īre simul.

\Versus Ubi in locum ā Deō eī significātum perventum est, ibi Abrāhāmus āram exstruit, dispositīsque lignīs Isaacum fīlium suum cōnstringit, et lignīs in ārā superpōnit,
\Versus deinde cultrō manum admovet ad fīlium suum immolandum.
\Versus Sed eum Jōvae angelus dē caelō revocāns: ``Abrāhāme, Abrāhāme,'' inquit.

Cui ille: ``Quid est?''

\Versus ``Nōlī,'' inquit ille, ``puerō manum afferre, aut in eum quidquam committere. Nam satis jam mihi explōrāta tua religiō est, quī meā causā nē ā fīliō quidem, eōque ūnicō, abstineās.''

\Versus Tum Abrāhāmus ērēctīs oculīs pōne cōnspexit arietem cornibus in dūmō haerentem, ad quem accessit, et comprehēnsum prō fīliō suō immolāvit,
\Versus eumque locum Jōvāream, ā Jōvā vidente, dēnōmināvit, hodiēque etiam mōns ā Jōva videndō vocātur.

\Versus Abrāhāmum autem Jōvae angelus iterum dē caelō sīc interpellāvit:
\Versus ``Per mē jūrō,'' inquit Jōva, ``quoniam fēcistī, ut tē nē ab ūnicō quidem fīliō abstinērēs,
\Versus ego et tibi favēbō, et tuam stirpem ad stēllārum caelestium, et arēnārum lītoris marīnī numerum augēbō, perficiamque, ut hostium suōrum portīs potiātur,
\Versus utque in tuā stirpe omnēs orbis terrārum gentēs sēsē beātās ferant, quoniam tū mihi dictō audiēns fuistī.

\Versus Deinde Abrāhāmus ad famulōs suōs rediit, indeque profectī ad Bersabam ūnā pervēnērunt, ibique habitāvit Abrāhāmus.

\Versus Postquam haec gesta sunt, Abrāhāmō nūntiātur, Nachōrem ejus frātrem ex Melcā līberōs sustulisse:
\Versus Usum prīmōgenitum, Busum, Camuēlem (ā quō Syrī ortī),
\Versus Casedum, Hasōnem, Pheldam, Jedlaphum et Bathūēlem,
\Versus quī porrō genuit Rebeccam. Praeter hōs octō ex Melcā prōcreātōs,
\Versus Nachor ex concubīnā suā nōmine Rūmā genuit Tabam, Gahamum, Thaassum et Maacham.



\Caput
\Versus Sara autem, complētīs centum vīgintī septem annīs,
\Versus mortua est Cariatharbae, quae eadem Hebrōn est, in Chananaeā, ad quam lūgendam et dēplōrandam accessit Abrāhāmus.

\Versus Deinde, omissō dēfūnctō suō, Hettaeōs hīs verbīs convēnit:
\Versus ``Ego sum peregrīnus et advena inter vōs. Tribuite mihi apud vōs possessiōnem sepultūrae, ubi meum sepeliam mortuum, et ē cōnspectū meō āmoveam.''

\Versus Ad haec Hettaeī:
\Versus ``Attende nōs, Domine,'' inquiunt, Abrāhāmō respondentēs. ``Tū inter nōs es prīnceps quīdam dīvīnus, ēlige dē nostrīs sepulcrētīs, ubi tuum sepeliās mortuum. Nostrum quidem nēmō suō tē sepulcrō prohibēbit, quō minus in eō sepeliās.''

\Versus Hīc Abrāhāmus, cum assurrēxisset, et incolīs Hettaeīs honōrem summissē habuisset:
\Versus ``Sī vōbīs cordī est,'' inquit, ``ut meum dēfūnctum sepulcrō condam, hoc mihi praetereā concēdite, ut prō mē cum Ephrōne Seoris fīliō agātis,
\Versus ut mihi cavernam duplicem, quam habet in extrēmō suī fundī, vōbīs praesentibus addīcat, et addīcat jūstō argentō, in ūsum sepulcrī.

\Versus Hīc Ephrōn Hettaeus, quī tum aderat inter eōs, audientibus Hettaeīs omnibus, quotquot in cūriam vēnerant, Abrāhāmō respondet hīs verbīs:
\Versus ``Auscultā mihi potius, Domine, ego tibi et fundum et fundī cavernam dōnō, idque in praesentiā meōrum populārium, ubi tuum sepeliās mortuum.''

\Versus Tum Abrāhāmus honōre incolīs summissē praebitō, iīsdem audientibus, Ephrōnī respondet:
\Versus ``Immō tū potius auscultā mihi. Ego tibi prō fundō pecūniam dabō. Hanc tū ā mē accipe, ita illīc meum mortuum sepeliam.''

\Versus Cui Ephrōn:
\Versus ``Domine attende,'' inquit, ``fundus hic, dē quō inter mē et tē agitur, est quadringentīs argentī siclīs, sī tantī vīs humāre.''

\Versus Hōc audītō, Abrāhāmus Ephrōnī argentum ex illīus taxātiōne appendit, praesentibus Hettaeīs, vidēlicet quadringentōs siclōs argentī commerciālis.

\Versus Ita Ephrōnis fundus duplicī cavernā, quī fundus est ē regiōne Mambrae, cum ipsā cavernā, et omnibus arboribus, quae circumquāque in tōtō ejus spatiō erant,
\Versus Abrāhāmō ēmancipātus est in possessiōnem, praesentibus Hettaeīs omnibus, quotquot in cūriam vēnerant.
\Versus Posteā in eā cavernā, quae ē regiōne Mambrae sīve Hebrōnis est,
\Versus Abrāhāmus Saram conjugem suam sepelīvit, in terrā Chananaeā.
\Versus Hōc pactō fundus eī, ūnā cum cavernā, in ūsum sepultūrae ab Hettaeīs addictus est.



\Caput
\Versus Cum autem cōnsenuisset Abrāhāmus, et aetāte prōcessisset, omnia eī bene fortūnante Jōva,
\Versus servum, quem domī seniōrem tum habēbat, et omnibus suīs praefēcerat, hīs verbīs alloquitur: ``Suppōne manum tuam meō femorī,
\Versus ut tē per Jōvam caelī terraeque Deum obtester, nē fīliō meō Isaacō uxōrem ex Chananaeīs, apud quōs ego habitō, ascīscās,
\Versus sed in terram meam patriam profectus, inde eī arcessās.''

\Versus Cui servus: ``Quid sī nōllet mē mulier in hanc regiōnem sequī?'' inquit. ``Tuumne ego fīlium in eam regiōnem redūcam, ex quā tū oriundus es?''

\Versus ``Cavē,'' inquit Abrāhāmus, ``nē fīlium meum illō redūcās.
\Versus Jōva Deus caelestis, quī mē ā domō paternā et nātālī solō distrāxit, quī mēcum collocūtus jūrāvit, sē meae stirpī datūrum hanc terram, is, inquam, suō tibi praemissō angelō, efficiet, ut illinc conjugem meō fīliō capiās.
\Versus Quod sī tē mulier sequī nōluerit, hujus certē jūrisjūrandī religiōnē solūtus eris, modo nē fīlium meum illō redūcās.''
\Versus Tum servus, manū femorī Abrāhāmī dominī suī subjectā, in rem illam jūrāvit.

\Versus Deinde, adhibitīs decem ex dominicīs camēlīs, profectus est, sēcum ferēns dē omnibus dominī suī bonīs, et in Mesopotamiam ad oppidum Nachōris pervēnit.

\Versus Ibi camēlīs extrā oppidum stabulātīs ad puteum aquae sub vesperum, quō tempore aquatrīcēs prōdīre solent,
\Versus sīc loquitur: ``Jōva, Deus dominī meī Abrāhāmī, dā mihi prōsperōs hodiē successūs, et hoc beneficium Abrāhāmō erō meō concēde,
\Versus ut mē nunc ad fontem stante, cum oppidānōrum puellae veniunt aquātum, sīc rēs cadat,
\Versus ut, quae mihi puella petentī urnam ad bibendum dēpōnet, et meōs praetereā camēlōs adaquandōs suscipiet, ea sit, quam tū Isaacō tuō dēstināstī, et ex eō intellegam, tē in erum meum benignitāte utī.''

\Versus Nōndum ea fīnierat, cum Rebecca, nāta ex Bathūēle fīliō Melcae, conjugis Nachōris, frātris Abrāhāmī, urnam in umerīs ferēns exībat,
\Versus puella faciē ēlegantissimā, virgō, et ignāra virī. Haec ad fontem dēscendit, replētāque urnā, ascendēbat.

\Versus Tum servus obviam eī occurrēns: ``Heus,'' inquit, ``dā mihi bibere paulum aquae ex tuā urnā.''

\Versus Cui illa: ``Bibe,'' inquit, ``Domine,'' simulque dēmissā cōnfestim in manum suam urnā, dat eī bibere.

\Versus Atque ubi is perbibit, ``Etiam tuōs,'' inquit, ``camēlōs adaquābō ad satietātem bibendī,''
\Versus statimque, trānsfūsā in aquārium urnā, recurrit ad puteum, ad hauriendum, et ad omnēs haurit camēlōs.
\Versus Homō intereā eam silentiō contemplārī, ut explōrāret, utrum id sibi iter prosperāret Jōva, necne.

\Versus Deinde, postquam perbibērunt camēlī, auream prōfert inaurem dīmidiī siclī pondō, et duās ad ejus manūs armillās dēnum aureōrum pondō.
\Versus Eamque alloquitur: ``Cujus es fīlia? Indicā mihi, an sit domī patris tuī locus nōbīs ad pernoctandum.''

\Versus Cui illa: ``Fīlia sum Bathūēlis, quem ex Melcā Nachor sustulit.
\Versus Strāminis autem et pābulī apud nōs affatim est, nec nōn locus ad pernoctandum.''

\Versus Hīc ille Jōvam suppliciter venerāns: ``Grātiās agō Jōvae,''
\Versus inquit, ``Deō dominī meī Abrāhāmī, quī dominum meum suā benignitāte et fidē nōn dēstituerit, cum meum iter ad domum cognātōrum ejus dīrēxerit.''

\Versus At puella domum, mātrī suae rem ēnūntiātum, cucurrit.
\Versus Habēbat autem Rebecca frātrem nōmine Labānem, quī ad hominem forās ad fontem cursū contendit.
\Versus Cumque inaurem et armillās in manibus Rebeccae sorōris suae vīdisset, et eam verba illīus referentem audīvisset, adit hominem stantem apud camēlōs ad fontem,
\Versus eumque ā Jōvā salvēre jussum, hortātur, nē forīs maneat, nam sēsē eī domum, et camēlīs locum praeparāvisse.

\Versus Itaque hominem domum abdūcit, solūtōsque camēlōs strāmine cūrat et pābulō. Ipsīus autem et ejus comitum pedēs aquā lavandōs cūrat,
\Versus deinde cibum eī appōnit. At ille cibum captūrum sē negat, nisi prius negōtium suum prōposuerit. Et, jubente Labāne, ut prōpōneret,
\Versus sīc verba facit: ``Ego sum servus Abrāhāmī,
\Versus hominis summās ā Jōvā fortūnās et amplitūdinem cōnsecūtī, tum ovibus et caprīs, būbusque, tum argentō atque aurō, tum servitiō et camēlīs atque asinīs dōtātī.
\Versus Is ex Sarā uxōre jam vetulā fīlium sustulit, quem hērēdem ex asse cōnstituit,
\Versus mēque jūrejūrandō astrīnxit, nē fīliō suō uxōrem conciliārem ex Chananaeīs, quōrum ipse in fīnibus incoleret,
\Versus sed, domum suam patriam profectus, ex suōrum cognātōrum familiā ascīscerem.

\Versus ``Cui cum ego dīcerem, futūrum esse forsitan, ut mē nōn sequerētur mulier,
\Versus respondēbat, Jōvam, ad cujus ipse normam vītam suam īnstituisset, missūrum esse mēcum suum angelum, ad secundandum meum iter, et ad uxōrem fīliō suō ex suā gente et domō paternā conciliandam,
\Versus ac fore mē illō sacrāmentō līberum, sī modo ad suōs cōnsanguineōs vēnissem, etiam sī nōn impetrāvissem.

\Versus ``Hodiē, ubi ad fontem venī, Jōvam Deum dominī meī Abrāhāmī ōrābam, ut, sī placēret, hoc mihi īnstitūtum iter prōsperāre, efficeret,
\Versus ut, mē ad fontem astante, quae puella ad aquandum ēgrederētur, sī mihi petentī paulum aquae ex suā urnā ad bibendum,
\Versus et daret, et, camēlōs etiam sēsē adaquātūram, dīceret, ea esset, quam ipse heri meī fīliō in conjugium dēstināsset.

\Versus ``Vix ea cum animō meō locūtus eram, cum ecce ēgressa Rebecca, urnam in umerīs ferēns, ad fontem dēscendit, atque haurit. Et cum ex eā pōtum petīvissem,
\Versus cōnfestim, dēpositā urnā, offert, et camēlōs etiam adaquandōs suscipit, mēque et camēlōs omnēs adaquāvit.

\Versus ``Quaerentīque `cujus esset fīlia?' respondit: 'Bathūēlis, fīliī Nachōris ex Melcā.'

Tum ego ejus faciēī inaurem et manibus armillās accommodāvī,
\Versus Jōvamque erī meī Abrāhāmī Deum summissē venerātus, eī grātiās ēgī, quod mē tam certā viā dēdūxisset ad erīlis cognātī fīliam, erīlī fīliō conciliandam.
\Versus Nunc sī in animō habētis, hōc beneficiō atque officiō dominum meum dēmerērī, facite, ut sciam; sīn minus, nihilō sēcius, ut aliquam aliam viam īnsistam.''

\Versus Tum Labān et Bathūēl: ``Haec plānē ā Jōvā orta rēs est,'' inquiunt respondentēs, ``neque nōs tibi omnīnō repugnāre possumus.
\Versus Proinde Rebeccam tibi permittimus; hanc tū dominī tuī fīliō nūptūram, sīcutī Jōvae vīsum est, dūcitō.''

\Versus Hīs illōrum verbīs audītīs, servus Abrāhāmī Jōvam summissē venerātus,
\Versus argentea aureaque vāsa vestēsque prōfert, et Rebeccae dat, ejusque etiam frātrī et mātrī strēnās.
\Versus Tum dēmum ipse et ejus comitēs cibum capiunt; deinde cubitum discēdunt.

Postrīdiē, ubi surrēctum est, petit, `ut ad dominum remittātur.'

\Versus Puellae frāter et māter respondent ipsī, `profectūrum, postquam ea cum ipsīs diēs circiter decem mānsisset.'

\Versus Ille contrā hortātur, `nē sē remorentur, dēbēre sē, dum ab Jōvā id sibi iter secundātur, dīmittī et ad dominum redīre.'

\Versus Tum illī, puellam sē ēvocātūrōs, dīcunt, et ejus sententiam percontātūrōs.
\Versus Simulque ēvocant, et ex eā quaerunt, `velitne cum homine discēdere?' Illa `vērō, velle,' dīcit.

\Versus Sīc illī Rebeccam sorōrem suam, ūnā cum ejus nūtrīce, Abrāhāmīque servum et ejus comitēs dīmīsērunt,
\Versus Rebeccaeque fausta precātī sunt hīs verbīs:

\indentpattern{01}
\begin{verse}
\begin{patverse*}
 ``Prōlem tibi, nostra soror, optāmus\\
 centiēs centēnāriam mīllēnāriam,\\
 et eam quidem,\\
 quae hostium suōrum portās obtineat.''
\end{patverse*}
\end{verse}

\Versus Igitur Rebecca, ejusque puellae in camēlīs equitantēs, hominem secūtae sunt. Ita servus ille, assūmptā Rebeccā, profectus est.

\Versus Isaacus autem, quī tum ad merīdiem incolēbat, ā puteō Lahaeroi revertēns,
\Versus (nam per tempus pōmerīdiānum rūs animī grātiā exierat) venientēs camēlōs animadvertit,
\Versus et simul Rebecca, Isaacum cōnspicāta, dēsilit dē camēlō,
\Versus et servum interrogat `quisnam vir ille sit, quī per agrum adversum ipsōs tendat?'

Ille `dominum suum esse' respondet. Atque illa, flammeō expedītō, sēsē obvēlat.

\Versus Servus autem Isaacō, quae fēcerat, exposuit omnia.
\Versus Isaacus Rebeccam in tabernāculum mātris suae intrōdūxit, eamque in mātrimōnium dūxit,
\Versus et ejus amōre dolōrem, quem capiēbat ex Sarā mātre, lēnīvit.



\Caput
\Versus Abrāhāmus autem aliam item uxōrem dūxit, nōmine Ceturam,
\Versus ex quā sustulit Zamrānem, Jocsānem, Madānem, Madiānem, Isboccum et Suam.
\Versus Jocsān genuit Sabam et Dodānem. Dodān Assurin, Latussim et Laumim.
\Versus Madiān Epham, Ephrem, Henochum, Abidam et Eldaam. Hī omnēs nātī sunt ex Ceturā.

\Versus Dedit autem Abrāhāmus omnia sua Isaacō,
\Versus et concubīnārum quōs habēbat fīliōs, mūneribus dōnātōs, orientem versus, dōnec adhūc in vītā erat, ab Isaacō āmandāvit.

\Versus Ac, postquam centum septuāgintā quīnque complēvisset annōs,
\Versus perāctā fēlīciter aetāte, mātūrāque senectūte, mortuus est, et ad suōs populārēs aggregātus.
\Versus Eum Isaacus et Ismaēl fīliī sepelīvērunt in duplicī cavernā fundī Ephrōnis, fīliī Seoris Hettaeī, quī fundus est ē regiōne Mambrae,
\Versus ab Abrāhāmō ēmptus ex Hettaeīs, ubi ipse et ejus uxor Sara sepultī sunt.
\Versus Mortuō Abrāhāmō, Isaacus ejus fīlius, fortūnante Deō, puteō Lahaeroi accoluit.

\Versus Ismaēlis autem, Abrāhāmī ex Hagāre Aegyptiā, Sarae ancillā, fīliī, multiplicis fīliōrum generis nōmina haec sunt:
\Versus Prīmigenius Nabaiothua, Cedar, Adbeel, Mabsāmus,
\Versus Masma, Duma, Massa,
\Versus Hadar, Thema, Jetur, Nassis et Cedema.

\Versus Hī duodecim Ismaēlis fīliī, suī quisque populī prīncipēs, variīs vīcīs et castellīs fuērunt, atque inter Hevilam et Sur contrā Aegyptum habitārunt, vergentēs ad Assyriam.
\Versus Ipse Ismaēl, cōnfectīs centum trīgintā septem annīs, vītā dēfūnctus, et ad majōrēs suōs est allēctus,
\Versus cum ad obitum ūsque suīs omnibus frātribus invītīs cōnstitisset.

\Versus Jam dē genere Isaacī Abrāhāmī fīliī dīcendum est. Abrāhāmus Isaacum genuit.
\Versus Isaacus quadrāgintā annōs nātus, Rebeccam Bathūēlis et Labānis Syrōrum, illīus fīliam, hujus sorōrem, ex Mesopotamiā in mātrimōnium accēpit,
\Versus posteāque, ut conciperet, (erat enim sterilis) Jōvam precibus exōrāvit.
\Versus Sed, cum fētūs in ejus uterō cōnflīctārentur, illa dīxit: ``Sī ita fit, quōrsum tandem vīvō?''

Deinde ad Jōvae ōrāculum percontandum adit,
\Versus quod fuit hujusmodī:
\indentpattern{01}
\begin{verse}
\begin{patverse*}
``Duae sunt gentēs in ventre tuō,\\
 duoque ex uterō tuō populī dīvidentur,\\
 quōrum alter alterō plūs poterit,\\
 minōrīque serviet major.''
\end{patverse*}
\end{verse}

\Versus Deinde, cōnfectō ad pariendum tempore, ferēbat in uterō gemellōs,
\Versus quōrum prior ēgreditur, rūfus tōtus et villōsī centōnis īnstar; eī nōmen Ēsāus impositum est.
\Versus Deinde exiit ejus frāter, Ēsāī calcem manū tenēns; is Jācōbus nōminātus est. Iī, sexāgēsimum annum agente Isaacō, nātī sunt.

\Versus Quibus puerīs jam adultīs, fuit Ēsāus vēnandī perītus et agrestis, Jācōbus autem vir integer, tabernāculōrum habitātor.
\Versus Illum Isaacus, quod ferīnam habēbat in ōre, hunc Rebecca adamābat.

\Versus Cum coxisset autem Jācōbus edūlium, Ēsāus, quī rūre lassus redierat, sīc eī dīxit:
\Versus ``Impertī mihi, quaesō, dē rūfō, dē rūfō istō, nam dēfessus sum, (ex quō etiam ā rūfī vocābulō Idūmī nōmen invenit.)

\Versus Cui Jācōbus: ``Vēnde mihi,'' inquit, ``in praesentiā, tuae aetātis praerogātīvam?''

\Versus Et Ēsāus: ``Ēn ego jam jamque ēmorior, quō mihi istam praerogātīvam?''

\Versus At Jācōbus: ``Jūra mihi in praesentiā,'' inquit.

Ille vērō jūrat, et Jācōbō aetātis praerogātīvam vēndit,
\Versus prō quā pānem ab eō et cōnfectum ex lentibus edūlium accēpit, cibōque et pōtū refectus, discessit.

Eō ūsque praerogātīvam contempsit.



\Caput
\Versus Exstitit autem in eā regiōne famēs altera, praeter illam superiōrem, quae temporibus Abrāhāmī fuerat. Tum Isaacus Gerara ad Abimelechum Palaestīnōrum rēgem dēscendit.
\Versus Et eī Jōva appāruit, eumque monuit ad hunc modum: ``Nōlī in Aegyptum dēscendere, sed in regiōne, quam tibi ostenderō, cōnsīditō.
\Versus  In istā commorāre. Ego tibi secundus aderō, tuōque etiam sēminī, nōn modo tibi hās omnēs terrās dabō, idque sēmen (ut fidem Abrāhāmō patrī tuō jūrejūrandō datam cōnservem)
\Versus ad numerum stēllārum augēbō, et tuō sēminī hās omnēs terrās dabō, et in tuō sēmine omnēs orbis terrārum gentēs beātās sē ferent,
\Versus quoniam mihi dictō audiēns fuit Abrāhāmus, meaque īnstitūta, praecepta, dēcrēta, lēgēsque cōnservāvit.

\Versus Ita Isaacus Gerārīs habitāvit,
\Versus et interrogātus ab ejus locī incolīs dē uxōre suā, respondit, `sorōrem esse,' veritus vidēlicet, nē, sī `uxōrem esse' dīxisset, cum esset Rebecca fōrmōsa, ipse propter eam ab illīs interficerētur.

\Versus Sed iīs ibi diēs aliquot commorātīs, Abimelechus Palaestīnōrum rēx per fenestram aspiciēns, animadvertit eum cum Rebeccā uxōre suā lūdentem.
\Versus Itaque eum ēvocāvit, et cum eō verbīs expostulāvit in hunc modum: ``At uxor tua est, et tamen tū sorōrem esse dīxerās.''

Cui Isaacus: ``Eō,'' inquit, ``cōnsiliō fēcī, nē propter eam necārer.''

\Versus Et Abimelechus: ``Itane vērō factum in nōs oportuit? Perīculum erat, nē quis hominum cum uxōre tuā concumberet, in quō tū nōbīs noxam importāssēs.''

\Versus Deinde omnī populō ēdīxit, `nē quis hominem, aut ejus conjugem tangeret, et id sub poenā capitis.'

\Versus Fēcit autem Isaacus in eā terrā sēmentem, eōque annō frūgēs percēpit cum centēsimō, et favente Jōvā, in diēs magis magisque crēscēbat,
\Versus ita, ut opulentissimus factus sit.
\Versus Abundābat ovium et caprārum, et boum pecore, et servitiō.

Quā rē invidiā in eum commōtī Palaestīnī,
\Versus puteōs omnēs, ab Abrāhāmī servīs eō vīvente fossōs, peraequārunt, et terrā complēvērunt,
\Versus ipse Abimelechus Isaacum jussit `ab iīs discēdere, quod esset longē iīs potentior.'

\Versus Igitur Isaacus inde profectus, ad torrentem Gerarēnsem cōnstitit, et ibi locum domiciliō cēpit,
\Versus puteōsque, temporibus Abrāhāmī patris suī dēpressōs, et post ejus mortem ā Palaestīnīs complētōs, rūrsum dēpressit, et iīsdem nōminibus appellāvit, quibus fuerant ā patre nuncupātī.

\Versus Sed ubi ejus servī, ad torrentem fodientēs, aquae vīvae puteum invēnērunt,
\Versus Gerarēnsēs pāstōrēs cum Isaacīnīs rixantēs, contendēbant `suam esse aquam,' ex quō puteus Essecus, quod illī cum eō jūrgātī essent, nōmen habuit.
\Versus Item alium puteum cavāvērunt, dē quō etiam fuit contrōversia; unde ab inimīcitiīs Satnās dictus est.
\Versus Inde dīgressus, alium puteum dēmīsit, dē quō nūlla fuit contrōversia, ob eamque causam eum Rohobota ā lātitūdine vocāvit. ``Quoniam nunc dēmum,'' inquit, ``explicuit nōs Jōva, ut per terram prōpāgēmur.''

\Versus Atque illinc Bersabam ascendit.
\Versus Illā nocte Jōva eī appāruit, eumque hīs verbīs est allocūtus: ``Ego sum Deus Abrāhāmī patris tuī. Bonō es animō, nam tibi secundus aderō, tuamque stirpem Abrāhāmī meī causā multiplicābō.''

\Versus Igitur Isaacus ibi āram exstrūxit, Jōvaeque nōmen invocāvit, et tabernāculum collocāvit. Ibīdem Isaacī servī puteum perfōdērunt.

\Versus Abimelechus autem ā Gerārīs ūnā cum Ochozattō familiārī suō et Phicole suī exercitūs duce eum convenit,
\Versus et quaerentī `cūr ad sē accēderent, quem prae odiō ex suō cōnsortiō expulissent?' sīc respondent.
\Versus ``Vidēmus adesse tibi Jōvam, itaque cōnstituimus, tēcum sacrāmentō agere, et foedus percutere,
\Versus ut tū nihil nōbīs noceās, quemadmodum nōs tē nōn tetigimus, nec ūllā rē nisi bona affēcimus, incolumemque dīmīsimus. Quārē age, bene fortūnante Jōvā.''

\Versus Tum ille eōs convīviō accēpit, cibōque et pōtiōne cūrāvit.
\Versus Postrīdiē, ubi ex somnō surrēctum est, jūrejūrandō invicem datō, illī, pācātō animō ab Isaacō dīmissī, discessērunt.

\Versus Eōdem diē ad Isaacum servī veniunt, eumque dē puteō, quem fodiēbant, certiōrem faciunt, et `sēsē aquam invēnisse,' docent,
\Versus quem puteum ille Sabeam nōmināvit, ob eamque rem nōmen illī oppidō Bersaba est ad hunc diem.

\Versus Ēsāus autem, quadrāgintā annōs nātus, Jūditham Beeris et Basematham Elōnis Hettaeōrum fīliās, in mātrimōnium dūxit,
\Versus quae quidem Isaacō et Rebeccae acerbitātī animī fuērunt.



\Caput
\Versus Isaacus autem cum jam prae seniō caecūtīret, Ēsāum nātōrum grandiōrem ad sē vocātum sīc alloquitur: ``Nāte.''

``Quid vīs?'' inquit ille.

\Versus ``Vidēs,'' inquit, ``ut cōnsenuerim, et mortem cotīdiē exspectem.
\Versus Quārē sūme tuās sagittās, pharetramque et arcum, et pete rūs ad vēnandum mihi ferīnam,
\Versus ex quā pulpāmentum ex eō genere, quō dēlector, cōnficiēs, mihique comedendum afferēs, ut tibi bene precer, antequam morior.''

\Versus Haec Isaacī ad Ēsāum verba audiēbat Rebecca. Itaque, illō ad vēnātiōnem profectō,
\Versus cum fīliō suō Jācōbō sīc colloquitur: ``Audīvī, cum pater tuus Ēsāum frātrem jubēret `petere ferīnam,
\Versus ex eāque cōnfectum pulpāmentum sibi dare comedendum,' ut eī ā Jōvā bene precētur, antequam moritur.
\Versus Nunc, fīlī, obtemperā mihi in eō, quod tibi praecipiam.
\Versus Adī pecus, et mihi inde duōs haedōs opīmōs affertō, ex quibus edūlium patrī tuō tāle parābō, quālī dēlectātur,
\Versus quod tū eī comedendum offerēs, ut tibi bene precētur, prius quam ē vītā ēmigret.''

\Versus At Jācōbus: ``Vērum Ēsāus frāter hirsūtus est,'' inquit mātrī, ``ego dēpilis,
\Versus quod sī mē forte pater attrectāverit, vidēbor eī illūdere. Ita mihi imprecātiōnem conciliāverō, nōn faustam precātiōnem.''

\Versus Et māter: ``Istam,'' inquit, ``imprecātiōnem ego praestābō, nāte. Tū modo mihi mōrem gere et pete.''

\Versus Tum ille petiit et mātrī attulit, quae pulpāmentum parāvit, quō illīus pater libenter vescerētur.
\Versus Deinde vestīmenta Ēsāī suī majōris fīliī ēlegantiōra, quae domī habēbat, dēprōmpsit, et iīs Jācōbum fīlium suum nātū minōrem vestīvit.
\Versus Manūs autem et cervīcis lēvōrem haedōrum pellibus mūnīvit,
\Versus et eī pulpāmentum et pānem ā sē cōnfectum trādidit.

\Versus Igitur ille patrem aggressus: ``Mī pater,'' inquit.

Cui ille: ``Quid est? Quis es tū, fīlī?''

\Versus ``Ego sum Ēsāus,'' inquit Jācōbus, ``prīmōgenitus tuus. Fēcī, sīcut tū mihi jusserās. Age sedē, et vescere ferīnā mea, ut mihi bene precēris.''

\Versus Et Isaacus: ``Quōnam pactō tam citō nactus es, fīlī?''

Cui ille: ``Jōva mihi, Deus tuus, objēcit.''

\Versus Atque Isaacus: ``Accēde hūc,'' inquit, ``ut tē contrectandō nōscitem, fīlī, utrum sīs ipse fīlius meus Ēsāus, necne.''

\Versus Cumque ille accessisset, Isaacus eum contrectāns dīcēbat, vōcem quidem Jācōbī esse, sed manūs Ēsāī.
\Versus Eōque incognitō propter manūs, quās, tamquam Ēsāus esset, hispidās habēbat, eī bene precātūrus inquit:
\Versus ``Tū ergō es ipse nātus meus Ēsāus?''

``Plānē.''

\Versus ``Appōne ergō mihi propius, ut cum ex fīliī meī ferīnā comēderō, tibi bene precer.''

Tum ille apposuit, et pater comēdit, ministrātumque sibi ā fīliō vīnum bibit.
\Versus Deinde fīlium sīc alloquitur: ``Accēde, et mē ōsculāre, fīlī.''

\Versus Atque ille accēdit, eumque ōsculātur. Et Isaacus, olfactō vestīmentōrum ejus odōre, eī bene precātus est hīs verbīs:

\indentpattern{011011010101}
\begin{verse}
\begin{patverse*}
``Hīc meī fīliī odor est,\\
 quālem ā Jōvā\\
 fēcundātus ager efflat.\\
\Versus Deus tibi et caelī rōrem,\\
 et terrae pinguitūdinem,\\
 multumque frūmentī atque vīnī impertiat.\\
\Versus Tibi serviant nātiōnēs,\\
 tē populī colant.\\
 Dominus estō frātrum tuōrum,\\
 tēque colant ex eādem tēcum mātre nātī.\\
 Quī tibi male optābit, eī male estō;\\
 quī tibi bene optābit, eī bene estō.
\end{patverse*}
\end{verse}

\Versus Postquam Isaacus Jācōbō bene precandī fīnem fēcit, simul ac Jācōbus ē cōnspectū patris abiit, Ēsāus ejus frāter ā vēnātiōnē redierat,
\Versus parātumque pulpāmentum patrī ipse quoque obtulit, et patrem appellāns hortābātur, `ut assurgeret et fīliī ferīnā vescerētur, ut eī bene precārētur.'

\Versus Tum pater: ``Quis tū es?''

Et ille: ``Ēsāus,'' inquit, ``nātōrum tuōrum grandior.''

\Versus Hīc Isaacus majōrem in modum obstupefactus: ``Quis ergō est is,'' inquit, ``quī modo ferīnam vēnātus mihi attulit, ex quā prōrsum comēdī ante tuum adventum? Eīque sum bene precātus—sānē fortūnātus erit.''

\Versus Hāc patris ōrātiōne audītā, Ēsāus clāmōrem majōrem cum magnō angōre ēdidit, et patrem appellāns: ``Bene precāre etiam mihi, pater.''

\Versus Cui ille: ``Tuus mē frāter callidē aggressus, tuam fēlīcitātem praeripuit.''

\Versus Tum Ēsāus: ``Nē ille meritō Jācōbus nōminātur,'' inquit, ``quī mē jam bis supplantāverit. Prīmum enim meae aetātis praerogātīvam intervertit, deinde nunc meam fēlīcitātem intercēpit. Sed tamen nūllamne mihi fēlīcitātem reliquam fēcistī?''

\Versus Cui Isaacus: ``Profectō illī et prīncipātum in tē dedī, et omnēs frātrēs servōs redēgī, eumque frūmentō mūnīvī, atque vīnō. Quid tibi jam faciam, fīlī?''

\Versus Et Ēsāus: ``Ūnamnē fēlīcitātem habēbās?'' inquit patrī. ``Bene precāre etiam mihi, pater.''
Haec cum dīcēns ejulāre coepisset,
\Versus sīc īnfit Isaacus:

\indentpattern{01101011}
\begin{verse}
\begin{patverse*}
``Tua quidem sēdēs\\
 ā terrae pinguitūdine,\\
 et ā superō caelī rōre aberit,
\Versus gladiōque vīctum parābis,\\
 et frātrī tuō serviēs.\\
 Sed erit, cum domināberis,\\
 ejusque jugum \\
 dē tuā cervīce excutiēs.''
\end{patverse*}
\end{verse}

\Versus Ex eō Ēsāus, odiō in Jācōbum conceptō, propter eam, quam ille erat ā patre cōnsecūtus, fēlīcitātem, in haec verba ipse sēcum ēvāsit: ``Patrī quidem meō lūgendī tempus appropinquat. Nam Jācōbum frātrem meum interficiam.''

\Versus Hīs Ēsāī, majōris nātū fīliī, verbīs Rebeccae nūntiātīs, Jācōbum minōrem fīlium ad sē vocātum hujusmodī verbīs admonet: ``Ēsāus frāter tuus mortem tibi minitātur.
\Versus Quārē, fīlī, auscultā mihi: Aufuge ad meum frātrem Labānem in Harānem,
\Versus āctūrus cum eō aliquamdiū, dum frātris tuī īrā dēferveat.
\Versus Post, frātre tibi pācātō, et hujus tuī in sē factī oblītō, illinc tē arcessendum cūrābō, nē forte utrōque vestrum orber aliquandō.''

\Versus Deinde Isaacō dēmōnstrat `sē Hettaeārum pertaesam, suae vītae taedēre. Quod sī Jācōbus quoque ex Hettaeīs incolīs uxōrem dūceret, nōn fore, cūr in vītā diūtius esse vellet.'
