\Liber[Ēvangelium Auctōre\\Lūcā]{Lūcās}

\Caput
\Versus Quandōquidem aggressī sunt multī nārrātiōnem contexere compertārum apud nōs rērum,
\Versus quemadmodum nōbīs trādidērunt, quī ab initiō et spectātōrēs et administrātōrēs reī fuērunt:
\Versus vīsum est etiam mihi, quī omnia ā capite dīligenter cōnsectātus sim, tibi ōrdine scrībere, optime Theophile,
\Versus ut quās audītiōne accēpistī rēs, eās certō cognōscās.

\Versus Fuit temporibus Hērōdis Jūdææ rēgis sacerdōs quīdam nōmine Zacharīās, Ābīānæ classis, cujus uxor erat Aharōne prōgnāta, nōmine Elisabeta.
\Versus Erant autem ambō apud Deum jūstī, sēsē in omnibus Dominī præceptīs ac īnstitūtīs gerentēs inculpātōs.
\Versus Sed nōn erant iīs līberī: quandōquidem et Elisabeta sterilis erat, et ambō ætāte prōvectā.

\Versus Accidit, dum is in suæ classis ōrdine sacerdōtiō cōram Deō fungitur,
\Versus ex mōre sacerdōtiī ut eī suffiendī sors obtingeret. Itaque in Dominī ædem ingressus est,
\Versus omnī populī multitūdine forīs hōrā suffītiōnis ōrante.

\Versus Appāruit autem eī Dominī angelus ad āræ suffītōriæ dexteram astāns.
\Versus Quō vīsō, turbātus Zacharīās, et timōre perculsus est.
\Versus Sed eum sīc allocūtus est angelus: ``Nē metue, Zacharīā, nam exaudītæ sunt tuæ precēs: et tua conjux Elisabeta tibi fīlium pariet, quem Jōhannem nōmine vocābis,
\Versus quī tibi gaudiō erit et lætitiæ, multīque ex ejus nātīvitāte gaudēbunt;
\Versus erit enim in Dominī cōnspectū magnus. Nec vīnum, nec tēmētum bibet, ac Sacrō Spīritū plēnus erit jam ab uterō mātris,
\Versus et Isrāēlītārum multōs ad Dominum ipsōrum Deum reconciliābit,
\Versus eumque antecēdet ipse, Ēliānō spīritū potentiāque præditus, ut patrum animōs ad nātōs convertat, et contumācēs ad jūstōrum prūdentiam perdūcat, Dominōque compositum populum præparet.''

\Versus At Zacharīās: ``Unde istud cognōscam?'' inquit angelō, ``cum et ego sim senex, et uxor mea jam grandis nātū?''

\Versus Cui angelus respondēns inquit: ``Ego sum Gabriēl, quī Deō appāreō, et missus sum ut tē alloquerer, tibique hæc læta nūntiārem.
\Versus Atque hoc sīc habētō, tē fore mūtum, et loquendī impotem dōnec hæc ēvēnerint, quoniam meīs dictīs nōn crēdidistī, quæ suō tempore comprobābuntur.''

\Versus Exspectābat autem populus Zacharīam, eumque tam diū in æde morārī mīrābātur.
\Versus Is vērō ēgressus, eōs alloquī nōn poterat. Itaque intellēxērunt, eum vīsum aliquod in æde vīdisse. Ipse vērō iīs innuēbat, remānsitque mūtus.

\Versus Ac perāctō suī mūneris spatiō, domum petiit.
\Versus Post id tempus concēpit ejus uxor Elisabeta, et sē quīnque mēnsēs abdidit,
\Versus proptereā quod hæc eī præstitisset Dominus, dum ejus inter hominēs dēdecus abolēre cūrat.

\Versus Mēnse autem sextō missus est ā Deō angelus Gabriēl, in oppidum Galilææ, nōmine Nazarētham,
\Versus ad virginem dēspōnsam virō, quī nōmen habēbat Jōsēphus, ex domō Davīdis. Virginis autem Marīa nōmen erat.
\Versus Ad eam ingressus angelus, dīxit: ``Salvē accepta, cui Dominus adest, quæque es mulierum fortūnātissima.''

\Versus At illa, eō vīsō, ejus sermōne turbāta, cōgitābat quālis esset ea salūtātiō.
\Versus Et angelus: ``Nē metue, Marīa, nam propitium habēs Deum,
\Versus ac scītō, tē uterō conceptūram, paritūramque fīlium quem Jēsum nōmine vocābis.
\Versus Is erit magnus, et Suprēmī fīlius vocābitur, eīque dabit Dominus Deus solium Davīdis, ejus parentis,
\Versus isque in Jacōbeōrum domum rēgnābit in perpetuum, nec ūllus ejus rēgnī fīnis erit.''

\Versus At Marīa: ``Quō pactō fīet istud?'' inquit angelō, ``cum ego virum nesciam?''

\Versus Et ille respondēns: ``Tē Spīritus Sānctus,'' inquit, ``invādet, et Suprēmī vīs inum\-brābit. Itaque sānctus iste partus dīcētur Deī Fīlius.
\Versus Et quidem Elisabeta, cognāta tua, concēpit et ipsa fīlium in senectūte suā, eīque jam sextus hic mēnsis agitur, quæ tamen sterilis dīcēbātur.
\Versus Adeō nūlla rēs est, quam Deus facere nōn possit.''

\Versus Tum Marīa: ``Ecce mē Dominī servam, ēveniat mihi ita ut tū dīxistī.'' Ita angelus ab eā discessit.

\Versus Per eōs diēs profecta est Marīa festīnanter in montāna, in urbem Jūdææ,
\Versus et ingressa domum Zacharīæ, salūtāvit Elisabetam.
\Versus Atque ubi audīvit Elisabeta Marīæ salūtātiōnem, exsultāvit īnfāns in ejus uterō, replētaque Sānctō Spīritū Elisabeta
\Versus exclā\-māvit magnā vōce, et inquit: ``Tū es mulierum fēlīcissima; fēlīx et istīus ventris fētus.
\Versus Unde autem hoc mihi, ut mē meī Dominī māter invīsat?
\Versus Nam simul ac tuæ salūtā\-tiōnis vōx pervēnit ad meās aurēs, exsultāvit lætitiā īnfāns in ventre meō.
\Versus Beātam tē, quæ crēdiderīs perfectum īrī quæ tibi ā Dominō significāta sunt.''

\Versus Tum Marīa sīc fātur:
\indentpattern{010101010101010101}
\begin{verse}
\begin{patverse*}
``Magnificat animus meus Dominum,\\
\Versus exsultatque mea mēns dē Deō servātōre meō,\\
\Versus quī spectāverit humilitātem ancillæ suæ,\\
unde mē in posterum beātam prædicātūra sunt omnia sæcula.\\
\Versus Quoniam mihi magna fēcit præpotēns ille,\\
cujus et nōmen sānctum est,\\
\Versus et clēmentia perennis\\
ergā reverentēs eum.\\
\Versus Quī fortia patrat suō bracchiō,\\
prōflīgat eōs quī animī fastū īnsolēscunt.\\
\Versus Dēturbat potentēs dē foliīs,\\
et humilēs extollit.\\
\Versus Ēsurientēs bonīs explet,\\
et dīvitēs inānēs dīmittit.\\
\Versus Subvenit Isrāēlītīs suīs \\
clēmentiæ memor,\\
\Versus quemadmodum majōribus prōmīserat nostrīs,\\
Abrāhāmō, et ejus futūræ posteritātī.''
\end{patverse*}
\end{verse}

\Versus Mānsit autem Marīa cum eā circiter mēnsēs trēs, deinde domum revertit.

\Versus Elisabeta autem, exāctō ad pariendum tempore, fīlium genuit.
\Versus Et ejus vīcīnī atque cognātī, audientēs quantā Dominus ergā eam ūsus esset clēmentiā, congrātulābantur eī.

\Versus Octāvō autem diē puerum circumcīsum iērunt, et eum patris ejus nōmine Zacha\-rīam appellābant,
\Versus sed contrādīxit ejus māter: ``Nōn ita,'' inquit, ``sed vocābitur Jōhan\-nēs.''

\Versus Cui illī: ``Nūllus est,'' inquiunt, ``in cognātiōne tuā, quī istō nōmine nuncupētur.''

\Versus Deinde innuunt ejus patrī, quid eum vellet appellārī.
\Versus Et ille, petītā tabellā, scrīpsit, `ejus nōmen esse Jōhannem,' id quod mīrātī sunt omnēs.
\Versus Atque ille apertō prōtinus ejus ōre, solūtāque linguā, loquī coepit, Deō grātiās agēns.
\Versus Metūque correptī sunt omnēs eōrum fīnitimī, ac per omnia Jūdææ montāna dictitābantur hæc omnia,
\Versus quæ quīcumque audierant, in animō repōnēbant, cōgitantēs, `quidnam futūrus esset ille puer?' Atque eī Dominī manus aderat.

\Versus Zacharīās autem pater ejus, Sānctō Spīritū plēnus, vāticinātus est hīs verbīs:
\indentpattern{010101010101010101010101}
\begin{verse}
\begin{patverse*}
\Versus ``Grātēs Dominō Isrāēlītārum Deō,\\
quī populī suī līberātiōnem prōcūret,\\
\Versus ērigatque nōbīs \emph{cornū salūtis}\\
in domō suī Davīdis,\\
\Versus (quemadmodum prōmīserat\\
prīscōrum ōre sānctōrum suōrum vātum),\\
\Versus quō vindicēmur ab hostibus nostrīs,\\
et ex omnium manū quī nōs ōdēre;\\
\Versus ut ūtātur clēmentiā ergā majōrēs nostrōs,\\
et suī sānctī foederis recordētur,\\
\Versus quī jūrejūrandō prōmīserit\\
Abrāhāmō patrī nostrō,\\
\Versus datūrum sē nōbīs, ut intrepidē,\\
ex hostium nostrōrum manū līberātī,\\
\Versus ipsum cōram piē jūstēque cōlāmus,\\
tōtō vītæ nostræ tempore.\\
\medskip
\Versus Et puer Suprēmī vātēs vocābere,\\
præībis enim Dominō, parātum viās ejus,\\
\Versus ad dandam salūtis cognitiōnem ejus populō,\\
quod iīs venia datur peccātōrum,\\
\Versus per intimam Deī nostrī misericordiam\\
quā nōs exaltō vīsit ortus,\\
\Versus quī appāreat iīs quī in tenebrīs et ātrā nocte dēgunt,\\
ad dīrigendōs pedēs nostrōs in viam pācis.''
\end{patverse*}
\end{verse}

\Versus Puer autem crēscēbat, et spīritū cōnfirmābātur, ac in dēsertīs agēbat usque ad diem, quā Isrāēlītīs ostenderētur.



\Caput
\Versus Per id tempus dēcrētō prōmulgātum est ab Augustō Cæsare, ut cēnsērētur tōtus orbis,
\Versus quī prīmus cēnsus habitus est Quirīnō prætōre Syriæ.
\Versus Igitur cum omnēs ad profitendum in suam quisque cīvitātem proficīscerentur,
\Versus ascendit etiam Jōsēphus ex Galilæā, ex oppidō Nazarētha, in Jūdæam, in Davīdis oppidum, quæ Bēthlehēma vocātur, quod esset ipse Dāvīdicæ domūs atque familiæ,
\Versus ut profitērētur ūnā cum Marīā dēspōnsā sibi uxōre prægnante.
\Versus Accidit autem, ut dum illīc sunt, illa exāctō ad pariendum tempore,
\Versus fīlium suum pareret prīmōgenitum, quem fasciīs involvit, et in præsæpī reclīnāvit, quod iīs in dēversōriō locus nōn esset.

\Versus Erant pāstōrēs in eādem regiōne excubantēs, et nocturnīs vigiliīs ovīle suum cūstō\-dientēs,
\Versus quibus ecce Dominī angelus astitit, eōsque Dominī splendor circumfulsit, et magnō timōre perterritōs,
\Versus sīc est angelus allocūtus: ``Nē timēte. Ēn ego vōbīs enim ingentem nūntiō lætitiam, tōtī populō futūram.
\Versus Vidēlicet vōbīs hodiē nātum esse servātōrem, quī est Chrīstus Dominus, in oppidō Davīdis.
\Versus Atque hoc vōbīs signum erit: inveniētis īnfantem fasciīs involūtum, jacentem in præsæpī.''

\Versus Et repentē exstitit cum angelō cælestium cōpiārum multitūdō, Deum laudantium, et ita dīcentium:

\indentpattern{01}
\begin{verse}
\begin{patverse*}
\Versus ``Glōria in suprēmīs Deō,\\
et in terrā pāx, ergā hominēs benevolentia.''
\end{patverse*}
\end{verse}

\Versus Deinde ubi ab iīs discessērunt in cælum angelī, pāstōrēs illī cohortātī sunt invicem, ut Bēthlehēmam peterent, et vīserent quid reī accidisset, quod Dominus sibi dēclārāsset.

\Versus Itaque celeriter profectī, invēnērunt Marīam et Jōsēphum, et jacentem in præsæpī īnfantem,
\Versus quō vīsō, prædicārunt quid sibi dē puerō illō dictum fuisset.
\Versus Ac quotquot audiērunt, ea mīrātī sunt, quæ iīs ā pāstōribus dicta sunt.
\Versus Marīa vērō eās rēs omnēs observābat, cum animō suō perpendēns.
\Versus Rediērunt autem pāstōrēs Deum celebrantēs atque collaudantēs, propter ea omnia quæ et audīverant, et quemadmodum iīs prædictum fuerat, vīderant.

\Versus Postquam diēs octō ad circumcīdendum puerum complētī sunt, nuncupātum ejus est nōmen Jēsūs, quod nuncupātum fuerat ab angelō, priusquam in uterō conciperētur.

\Versus Complētīs autem eōrum pūrificātiōnis diēbus, ex lēge Mōsis tulērunt eum Hierosolymam, ut Dominō sisterent
\Versus (quemadmodum in Dominī lēge scrīptum est, \emph{`scīlicet omnem marem, quī vulvam aperuisset, Dominō sacrum esse dīcendum'}),
\Versus utque mūnus cōnferrent, quemadmodum in Dominī lēge dictum est: \emph{``pār turturum, aut duōs pīpiōnēs.''}

\Versus Erat tum Hierosolymæ homō nōmine Simeōn, quī homō jūstus erat, et religiōsus, exspectāns Isrāēlītārum cōnsōlātiōnem, et Sānctō Spīritū præditus.
\Versus Huic fuerat Sānctī Spīritus ōrāculō dictum, nōn prius esse mortem sēnsūrum, quam Dominī Chrīstum vīdisset.
\Versus Is īnstīnctū Spīritūs vēnit in fānum, atque ubi intulērunt parentēs puerum Jēsum, ut dē eō ex lēgis rītū facerent,
\Versus ipse cum suīs ulnīs excēpit, Deōque grātiās ēgit hīs verbīs:

\indentpattern{01}
\begin{verse}
\begin{patverse*}
\Versus ``Nunc dīmittis tuum mē, Domine,\\
secundum prōmissiōnem tuam placidē.\\
\Versus Quandōquidem vīdī meīs oculīs salūtem tuam,\\
\Versus quam omnibus expositam populīs parāstī:\\
\Versus lūmen gentibus patefaciendum,\\
et tuōrum Isrāēlītārum glōriam.''
\end{patverse*}
\end{verse}

\Versus Mīrābantur autem ejus pater atque māter, ea quæ dē eō dīcēbantur,
\Versus iīsque fausta precātus Simeōn, ejus mātrem Marīam sīc affātus est: ``Scītō hunc multōrum vel cāsuī vel resurrēctiōnī in Isrāēlītīs dēstinātum esse, et signum fore cui contrādīcātur.
\Versus Quīn tuum quoque animum penetrābit gladius, ut patefīant multārum mentium cōgitātiōnēs.''

\Versus Erat autem Anna vātēs, Phanuēlis fīlia, ex Aseriānā tribū, quæ multum ætāte prōvecta, vīxerat annōs cum virō septem ā virginitāte suā.
\Versus Eratque eadem vidua annōrum circiter quattuor et octōgintā, quæ ex fānō nōn discēdēbat, jejūniīs precibusque noctēs et diēs Deum colēns.
\Versus Hæc eādem hōrā supervēnit, et Dominō grātiās agere, dēque eō loquī coepit omnibus, quī Hierosolymīs līberātiōnem exspectābant.

\Versus Et illī omnibus ex lēge Dominī perāctīs rediērunt in Galilæam, in oppidum suum Nazarētham.
\Versus Puer vērō crēscēbat, et spīritū cōnfirmābātur, sapientiāque replēbātur, eīque aderat Deī grātia.

\Versus Proficīscēbantur autem ejus parentēs quotannīs Hierosolymam fēstīs Paschæ.
\Versus Igitur dum jam erat annōrum duodecim, cum illī Hierosolymam ex mōre fēstōrum ascendissent,
\Versus diēsque perēgissent, iīs revertentibus remānsit puer Jēsūs Hierosolymæ.
\Versus Id quod ignōrantēs ejus parentēs, eum in comitātū esse ratī, postquam iter ūnīus diēī fēcērunt coepērunt eum inter cognātōs et familiārēs conquīrere,
\Versus eōque nōn inventō, revertērunt Hierosolymam eum quæsītum.
\Versus Accidit autem ut post trīduum eum in fānō invēnerint, inter magistrōs sedentem, eōsque audientem ac interrogantem.
\Versus Stupēbant autem omnēs eum audientēs, ejus acūmen, ac respōnsiōnēs.
\Versus Atque eō vīsō attonitī sunt illī, eumque sīc est allocūta māter: ``Nāte, cūr nōbīs ita fēcistī? Ēn pater tuus et ego tē dolentēs quærēbāmus.''

\Versus At ille: ``Quōrsum mē quærēbātis?'' inquit iīs. ``An nesciēbātis, mihi agenda esse meī patris negōtia?''
\Versus At illī, quid ille sibi dīxisset, nōn intellēxērunt.

\Versus Et ille cum iīs dēscendit, vēnitque Nazarētham, et iīs erat mōrigerus. Ejus autem māter eās rēs omnēs animō observābat.
\Versus Et Jēsūs sapientiā, et ætāte, et grātiā, tum apud Deum prōficiēbat, tum apud hominēs.