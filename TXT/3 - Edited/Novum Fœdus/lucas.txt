LIBER: Evangelium Auctore Luca

CAPUT I
1. Quandoquidem aggressi sunt multi narrationem contexere compertarum apud nos rerum,
2. quemadmodum nobis tradiderunt, qui ab initio et spectatores et administratores rei fuerunt:
3. visum est etiam mihi, qui omnia a capite diligenter consectatus sim, tibi ordine scribere, optime Theophile,
4. ut quas auditione accepisti res, eas certo cognoscas.

5. Fuit temporibus Herodis Judææ regis sacerdos quidam nomine Zacharias, Abianæ classis, cujus uxor erat Aharone prognata, nomine Elisabeta.
6. Erant autem ambo apud Deum justi, sese in omnibus Domini præceptis ac institutis gerentes inculpatos.
7. Sed non erant iis liberi: quandoquidem et Elisabeta sterilis erat, et ambo ætate provecta.

8. Accidit, dum is in suæ classis ordine sacerdotio coram Deo fungitur,
9. ex more sacerdotii ut ei suffiendi sors obtingeret. Itaque in Domini ædem ingressus est,
10. omni populi multitudine foris hora suffitionis orante.

11. Apparuit autem ei Domini angelus ad aræ suffitoriæ dexteram astans.
12. Quo viso, turbatus Zacharias, et timore perculsus est.
13. Sed eum sic allocutus est angelus: “Ne metue, Zacharia, nam exauditæ sunt tuæ preces: et tua conjux Elisabeta tibi filium pariet, quem Johannem nomine vocabis,
14. qui tibi gaudio erit et lætitiæ, multique ex ejus nativitate gaudebunt;
15. erit enim in Domini conspectu magnus. Nec vinum, nec temetum bibet, ac Sacro Spiritu plenus erit jam ab utero matris,
16. et Israelitarum multos ad Dominum ipsorum Deum reconciliabit,
17. eumque antecedet ipse, Eliano spiritu potentiaque præditus, ut patrum animos ad natos convertat, et contumaces ad justorum prudentiam perducat, Dominoque compositum populum præparet.”

18. At Zacharias: “Unde istud cognoscam?” inquit angelo, “cum et ego sim senex, et uxor mea jam grandis natu?”

19. Cui angelus respondens inquit: “Ego sum Gabriel, qui Deo appareo, et missus sum ut te alloquerer, tibique hæc læta nuntiarem.
20. Atque hoc sic habeto, te fore mutum, et loquendi impotem donec hæc evenerint, quoniam meis dictis non credidisti, quæ suo tempore comprobabuntur.”

21. Exspectabat autem populus Zachariam, eumque tam diu in æde morari mirabatur.
22. Is vero egressus, eos alloqui non poterat. Itaque intellexerunt, eum visum aliquod in æde vidisse. Ipse vero iis innuebat, remansitque mutus.

23. Ac peracto sui muneris spatio, domum petiit.
24. Post id tempus concepit ejus uxor Elisabeta, et se quinque menses abdidit,
25. propterea quod hæc ei præstitisset Dominus, dum ejus inter homines dedecus abolere curat.

26. Mense autem sexto missus est a Deo angelus Gabriel, in oppidum Galilææ, nomine Nazaretham,
27. ad virginem desponsam viro, qui nomen habebat Josephus, ex domo Davidis. Virginis autem Maria nomen erat.
28. Ad eam ingressus angelus, dixit: “Salve accepta, cui Dominus adest, quæque es mulierum fortunatissima.”

29. At illa, eo viso, ejus sermone turbata, cogitabat qualis esset ea salutatio.
30. Et angelus: “Ne metue, Maria, nam propitium habes Deum,
31. ac scito, te utero concepturam, parituramque filium quem Jesum nomine vocabis.
32. Is erit magnus, et Supremi filius vocabitur, eique dabit Dominus Deus solium Davidis, ejus parentis,
33. isque in Jacobeorum domum regnabit in perpetuum, nec ullus ejus regni finis erit.”

34. At Maria: “Quo pacto fiet istud?” inquit angelo, “cum ego virum nesciam?”

35. Et ille respondens: “Te Spiritus Sanctus,” inquit, “invadet, et Supremi vis inumbrabit. Itaque sanctus iste partus dicetur Dei Filius.
36. Et quidem Elisabeta, cognata tua, concepit et ipsa filium in senectute sua, eique jam sextus hic mensis agitur, quæ tamen sterilis dicebatur.
37. Adeo nulla res est, quam Deus facere non possit.”

38. Tum Maria: “Ecce me Domini servam, eveniat mihi ita ut tu dixisti.” Ita angelus ab ea discessit.

39. Per eos dies profecta est Maria festinanter in montana, in urbem Judææ,
40. et ingressa domum Zachariæ, salutavit Elisabetam.
41. Atque ubi audivit Elisabeta Mariæ salutationem, exsultavit infans in ejus utero, repletaque Sancto Spiritu Elisabeta
42. exclamavit magna voce, et inquit: “Tu es mulierum felicissima; felix et istius ventris fetus.
43. Unde autem hoc mihi, ut me mei Domini mater invisat?
44. Nam simul ac tuæ salutationis vox pervenit ad meas aures, exsultavit lætitia infans in ventre meo.
45. Beatam te, quæ credideris perfectum iri quæ tibi a Domino significata sunt.”

46. Tum Maria sic fatur:
	“Magnificat animus meus Dominum,
		47. exsultatque mea mens de Deo servatore meo,
	48. qui spectaverit humilitatem ancillæ suæ,
		unde me in posterum beatam prædicatura sunt omnia sæcula.
	49. Quoniam mihi magna fecit præpotens ille,
		cujus et nomen sanctum est,
	50. et clementia perennis
		erga reverentes eum.
	51. Qui fortia patrat suo bracchio,
		profligat eos qui animi fastu insolescunt.
	52. Deturbat potentes de foliis,
		et humiles extollit.
	53. Esurientes bonis explet,
		et divites inanes dimittit.
	54. Subvenit Israelitis suis 
		clementiæ memor,
	55. quemadmodum majoribus promiserat nostris,
		Abrahamo, et ejus futuræ posteritati.”

56. Mansit autem Maria cum ea circiter menses tres, deinde domum revertit.

57. Elisabeta autem, exacto ad pariendum tempore, filium genuit.
58. Et ejus vicini atque cognati, audientes quanta Dominus erga eam usus esset clementia, congratulabantur ei.

59. Octavo autem die puerum circumcisum ierunt, et eum patris ejus nomine Zachariam appellabant,
60. sed contradixit ejus mater: “Non ita,” inquit, “sed vocabitur Johannes.”

61. Cui illi: “Nullus est,” inquiunt, “in cognatione tua, qui isto nomine nuncupetur.”

62. Deinde innuunt ejus patri, quid eum vellet appellari.
63. Et ille, petita tabella, scripsit, ‘ejus nomen esse Johannem,’ id quod mirati sunt omnes.
64. Atque ille aperto protinus ejus ore, solutaque lingua, loqui cœpit, Deo gratias agens.
65. Metuque correpti sunt omnes eorum finitimi, ac per omnia Judææ montana dictitabantur hæc omnia,
66. quæ quicumque audierant, in animo reponebant, cogitantes, ‘quidnam futurus esset ille puer?’ Atque ei Domini manus aderat.

67. Zacharias autem pater ejus, Sancto Spiritu plenus, vaticinatus est his verbis:
	68. “Grates Domino Israelitarum Deo,
		qui populi sui liberationem procuret,
	69. erigatque nobis cornu salutis 
		in domo sui Davidis,
	70. (quemadmodum promiserat
		priscorum ore sanctorum suorum vatum),
	71. quo vindicemur ab hostibus nostris,
		et ex omnium manu qui nos odere;
	72. ut utatur clementia erga majores nostros,
		et sui sancti fœderis recordetur,
	73. qui jurejurando promiserit
		Abrahamo patri nostro,
	74. daturum se nobis, ut intrepide,
		ex hostium nostrorum manu liberati,
	75. ipsum coram pie justeque colamus,
		toto vitæ nostræ tempore.

	76. Et puer Supremi vates vocabere,
		præibis enim Domino, paratum vias ejus,
	77. ad dandam salutis cognitionem ejus populo,
		quod iis venia datur peccatorum,
	78. per intimam Dei nostri misericordiam
		qua nos exalto visit ortus,
	79. qui appareat iis qui in tenebris et atra nocte degunt,
		ad dirigendos pedes nostros in viam pacis.”

80. Puer autem crescebat, et spiritu confirmabatur, ac in desertis agebat usque ad diem, qua Israelitis ostenderetur.


CAPUT II
1. Per id tempus decreto promulgatum est ab Augusto Cæsare, ut censeretur totus orbis,
2. qui primus census habitus est Quirino prætore Syriæ.
3. Igitur cum omnes ad profitendum in suam quisque civitatem proficiscerentur,
4. ascendit etiam Josephus ex Galilæa, ex oppido Nazaretha, in Judæam, in Davidis oppidum, quæ Bethlehema vocatur, quod esset ipse Davidicæ domus atque familiæ,
5. ut profiteretur una cum Maria desponsa sibi uxore prægnante.
6. Accidit autem, ut dum illic sunt, illa exacto ad pariendum tempore,
7. filium suum pareret primogenitum, quem fasciis involvit, et in præsæpi reclinavit, quod iis in deversorio locus non esset.

8. Erant pastores in eadem regione excubantes, et nocturnis vigiliis ovile suum custodientes,
9. quibus ecce Domini angelus astitit, eosque Domini splendor circumfulsit, et magno timore perterritos,
10. sic est angelus allocutus: “Ne timete. En ego vobis enim ingentem nuntio lætitiam, toti populo futuram.
11. Videlicet vobis hodie natum esse servatorem, qui est Christus Dominus, in oppido Davidis.
12. Atque hoc vobis signum erit: invenietis infantem fasciis involutum, jacentem in præsæpi.”

13. Et repente exstitit cum angelo cælestium copiarum multitudo, Deum laudantium, et ita dicentium:

	14. “Gloria in supremis Deo,
		et in terra pax, erga homines benevolentia.”

15. Deinde ubi ab iis discesserunt in cælum angeli, pastores illi cohortati sunt invicem, ut Bethlehemam peterent, et viserent quid rei accidisset, quod Dominus sibi declarasset.

16. Itaque celeriter profecti, invenerunt Mariam et Josephum, et jacentem in præsæpi infantem,
17. quo viso, prædicarunt quid sibi de puero illo dictum fuisset.
18. Ac quotquot audierunt, ea mirati sunt, quæ iis a pastoribus dicta sunt.
19. Maria vero eas res omnes observabat, cum animo suo perpendens.
20. Redierunt autem pastores Deum celebrantes atque collaudantes, propter ea omnia quæ et audiverant, et quemadmodum iis prædictum fuerat, viderant.

21. Postquam dies octo ad circumcidendum puerum completi sunt, nuncupatum ejus est nomen Jesus, quod nuncupatum fuerat ab angelo, priusquam in utero conciperetur.

22. Completis autem eorum purificationis diebus, ex lege Mosis tulerunt eum Hierosolymam, ut Domino sisterent
23. (quemadmodum in Domini lege scriptum est, ‘scilicet omnem marem, qui vulvam aperuisset, Domino sacrum esse dicendum’),
24. utque munus conferrent, quemadmodum in Domini lege dictum est: “par turturum, aut duos pipiones.”

25. Erat tum Hierosolymæ homo nomine Simeon, qui homo justus erat, et religiosus, exspectans Israelitarum consolationem, et Sancto Spiritu præditus.
26. Huic fuerat Sancti Spiritus oraculo dictum, non prius esse mortem sensurum, quam Domini Christum vidisset.
27. Is instinctu Spiritus venit in fanum, atque ubi intulerunt parentes puerum Jesum, ut de eo ex legis ritu facerent,
28. ipse cum suis ulnis excepit, Deoque gratias egit his verbis:

	29. “Nunc dimittis tuum me, Domine,
		secundum promissionem tuam placide.
	30. Quandoquidem vidi meis oculis salutem tuam,
		31. quam omnibus expositam populis parasti:
	32. lumen gentibus patefaciendum,
		et tuorum Israelitarum gloriam.”

33. Mirabantur autem ejus pater atque mater, ea quæ de eo dicebantur,
34. iisque fausta precatus Simeon, ejus matrem Mariam sic affatus est: “Scito hunc multorum vel casui vel resurrectioni in Israelitis destinatum esse, et signum fore cui contradicatur.
35. Quin tuum quoque animum penetrabit gladius, ut patefiant multarum mentium cogitationes.”

36. Erat autem Anna vates, Phanuelis filia, ex Aseriana tribu, quæ multum ætate provecta, vixerat annos cum viro septem a virginitate sua.
37. Eratque eadem vidua annorum circiter quattuor et octoginta, quæ ex fano non discedebat, jejuniis precibusque noctes et dies Deum colens.
38. Hæc eadem hora supervenit, et Domino gratias agere, deque eo loqui cœpit omnibus, qui Hierosolymis liberationem exspectabant.

39. Et illi omnibus ex lege Domini peractis redierunt in Galilæam, in oppidum suum Nazaretham.
40. Puer vero crescebat, et spiritu confirmabatur, sapientiaque replebatur, eique aderat Dei gratia.

41. Proficiscebantur autem ejus parentes quotannis Hierosolymam festis Paschæ.
42. Igitur dum jam erat annorum duodecim, cum illi Hierosolymam ex more festorum ascendissent,
43. diesque peregissent, iis revertentibus remansit puer Jesus Hierosolymæ.
44. Id quod ignorantes ejus parentes, eum in comitatu esse rati, postquam iter unius diei fecerunt cœperunt eum inter cognatos et familiares conquirere,
45. eoque non invento, reverterunt Hierosolymam eum quæsitum.
46. Accidit autem ut post triduum eum in fano invenerint, inter magistros sedentem, eosque audientem ac interrogantem.
47. Stupebant autem omnes eum audientes, ejus acumen, ac responsiones.
48. Atque eo viso attoniti sunt illi, eumque sic est allocuta mater: “Nate, cur nobis ita fecisti? En pater tuus et ego te dolentes quærebamus.”

49. At ille: “Quorsum me quærebatis?” inquit iis. “An nesciebatis, mihi agenda esse mei patris negotia?”
50. At illi, quid ille sibi dixisset, non intellexerunt.

51. Et ille cum iis descendit, venitque Nazaretham, et iis erat morigerus. Ejus autem mater eas res omnes animo observabat.
52. Et Jesus sapientia, et ætate, et gratia, tum apud Deum proficiebat, tum apud homines.


CAPUT III
1. Anno autem imperii Tiberii Cæsaris decimo quinto, Pontio Pilato Judææ prætore, Herode Galilææ tetrarche, Philippo ejus fratre Iturææ et Trachonitidis regionis tetrarche, et Lysania Abylenæ tetrarche,
2. pontificibus Anna et Caiapha, habitus est a Deo sermo ad Johannem Zachariæ filium in solitudine.
3. Isque venit per omnem Jordanis oram, emendationis vitæ baptisma publicatum, ad peccatorum veniam.
4. Quemadmodum in vatis Esaiæ effatorum libro scriptum est, dum dicit:

	“Vox clamantis in solitudine:
	‘Præparate Domini viam,
		rectas facite semitas ejus.
	5. Omnis et vallis complebitur,
		et mons collisque deprimetur,
	et prava in recta,
		et asperæ viæ redigentur in planas.
	6. Aspicientque mortales omnes divinam salutem.’”

7. Dicebat igitur hominum vulgo, qui proficiscebantur ut ab eo baptizarentur: “Viperina progenies, quis vos summovit futuram iram fugere?
8. Edite ergo dignos correcta vita fructus, neve velitis apud vos sic cogitare, ‘patrem habemus Abrahamum.’ Dico enim vobis, posse Deum ex his lapidibus Abrahamo suscitare natos.
9. Jam vero securis arborum radici admota est. Itaque omnis arbor bonum fructum non edens, excidenda et in ignem est conjicienda.”

10. Et a vulgo sic interrogatus: “Quid ergo agemus?”

11. Respondit iis in hunc modum: “Qui duas habet tunicas, impertiat non habenti, et qui habet cibaria, itidem faciat.”

12. Venerunt item publicani ut lavarentur, eique dixerunt: “Magister, quid agemus?”

13. Quibus ille: “Nihil amplius,” inquit, “exigite, quam quantum vobis præscriptum est.”

14. Interrogarunt eum etiam milites his verbis: “Et nos quid agemus?”

Quibus ille: “Neminem,” inquit, “concutite, neve calumniamini, et vestris este stipendiis contenti.”

15. Dubitante autem populo, omnibusque de Johanne animo cogitantibus, num is esset Christus,
16. Johannes sic est omnes allocutus: “Ego quidem aqua vos baptizo, sed adventat quidam ita me præstantior, ut ego dignus non sim qui ejus calceorum solvam corrigiam. Is vos Sancto Spiritu et igne baptizabit.
17. Habet autem in manu vannum suam, arcamque suam perpurgabit, et frumentum in horreum suum comportabit, paleam autem igni cremabit inexstincto.”
18. Ita multa etiam alia monens, populum instituebat.

19. At Herodes tetrarches, cum ab eo de Herodiade, sui fratris uxore, deque tot quæ committebat, sceleribus argueretur,
20. hoc insuper ad omnia alia adjecit: quod Johannem in carcerem conclusit.

21. Accidit autem, ut baptizato omni populo, nec non Jesu baptizato, ac orante, aperiretur cælum,
22. descenderetque Spiritus Sanctus corporea specie, quasi columba, in eum, et exsisteret de cælo vox dicens: “Tu es meus carissimus filius; tu mihi acceptus es.”

23. Incipiebat autem Jesus annorum esse fere triginta,

	Josephi (ut putabatur) filius,
		Elis filii,
	24. Mathati filii, Levis filii, Melchis filii,
		Jannæ filii, Josephi filii,
	25. Mattathiæ filii, Amosi filii, Naumi filii,
		Essis filii, Naggæ filii,
	26. Maathi filii, Mattathiæ filii, Semeis filii,
		Josephi filii, Judæ filii,
	27. Johannæ filii, Resiæ filii, Zorobabelis filii,
		Salathielis filii, Niris filii,
	28. Melchis filii, Addis filii, Cosami filii,
		Elmadami filii, Heris filii,
	29. Hiesonis filii, Eliezeris filii, Joremi filii,
		Matthæ filii, Levis filii,
	30. Simeonis filii, Judæ filii, Josephi filii,
		Jonami filii, Eliacimi filii,
	31. Meleæ filii, Menami filii, Mathathami filii,
		Nathani filii, Davidis filii,
	32. Isæi filii, Obedis filii, Boozi filii,
		Salmonis filii, Naassonis filii,
	33. Aminadabi filii, Arami filii, Esromi filii,
		Pharis filii, Judæ filii,
	34. Jacobi filii, Isaaci filii, Abrahami filii,
		Tharæ filii, Nachoris filii,
	35. Saruchi filii, Ragavi filii, Phaleci filii,
		Hebris filii, Salæ filii,
	36. Cainanis filii, Arphaxati filii, Semi filii,
		Noæ filii, Lamechi filii,
	37. Mathusalæ filii, Enochi filii, Jarethi filii,
		Maleleelis filii, Cainanis filii,
	38. Enosi filii, Sethi filii, Adami filii,
		Dei filii.


CAPUT IV
1. Jesus vero Sancto Spiritu plenus, reversus est Jordane, et Spiritus instinctu actus in solitudinem,
2. ac quadraginta dies tentatus est a diabolo, per quos dies cum nihil comedisset, et iis finitis tandem esuriret,
3. dixit ei diabolus: “Si Dei filius es, jube huic lapidi ut fiat panis.”

4. Cui Jesus respondens: “Scriptum est,” inquit, “‘non solo pane vivere hominem, sed etiam eo omni quod ex ore Dei proficiscitur.’”

5. Tum diabolus eum in excelsum montem subduxit, et ei omnia mundi regna momento temporis ostendit,
6. eumque sic allocutus est diabolus: “Hanc ego omnem potestatem, eorumque gloriam omnem tibi dabo. Nam ea mihi tradita est, ita ut cuicumque velim, eam donem.
7. Quod si tu me coram adoraveris, erunt omnia tua.”

8. At Jesus ei respondens: “Abi ex conspectu meo, Satana,” inquit. “Scriptum est enim: ‘Dominum Deum tuum adorato, eumque solum colito.’”

9. Duxit item eum Hierosolymam, et in templi pinnis collocavit, atque ita allocutus est: “Si Dei filius es, jace te ipsum hinc deorsum.
10. Nam ita scriptum est:
	‘Angelis suis de te mandabit,
		ut te custodiant,
	11. manibusque sustineant,
		ne pedibus in lapides impingas.’”


12. At Jesus sic ei respondit: “Dictum est: ‘Dominum Deum tuum ne tentato.’”

13. Et diabolus, peracta omni tentatione, ab eo discessit ad tempus.

14. Jesus vero vi Spiritus rediit in Galilæam, dimanavitque ejus fama per totam regionem finitimam.
15. Et ipse docebat in eorum collegiis, ab omnibusque celebrabatur.

16. Venit autem Nazaretham, ubi fuerat educatus, et ingressus (ut erat ei mos) die Sabbati in collegium, surrexit ad legendum.
17. Traditus est autem ei vatis Esaiæ liber, quo libro explicato, repperit locum, ubi sic scriptum erat:
	18. “Spiritu Domini præditus sum,
		quandoquidem me unxit,
	me ad læta pauperibus nuntianda misit,
		ad medicandum mente fractis,
	ad edicendam captivis libertatem,
		et cæcis visum,
	ad calamitosos in libertatem emittendos,
		19. ad edicendum favorabilem Domini annum.”

20. Deinde plicato libro, et ministro tradito, resedit. Et omnium in collegio oculis in eum intentis,
21. cœpit iis dicere, ‘id scriptum hodie esse audientibus iis comprobatum.’

22. Atque omnes de eo testabantur, et orationis gratiam mirabantur, quæ ex ejus ore manabat, ac ita dicebant: “Nonne hic est Josephi filius?”

23. Et ille: “Omnino,” inquit iis, “mihi dicetis hoc proverbium: ‘Medice cura te ipsum.’ ‘Quæ Capharnai facta audivimus, fac etiam hic in tua patria.’
24. Hoc vobis confirmo,” inquit, “nullum vatem acceptum esse in sua patria.
25. Atque hoc a me certo sic habetote: multæ viduæ erant Eliæ temporibus apud Israelitas, cum cælo per tres annos et sex menses clauso, exstitit gravis fames per totam terram.
26. Et tamen ad earum nullam missus est Elias, sed tantum ad Sarephtham Sidonium oppidum, ad mulierem viduam.
27. Et multi erant sub Elisæo vate leprosi apud Israelitas, et tamen nullus eorum purgatus et, sed tantum Naaman Syrus.”

28. Hæc audientes omnes in collegio, ira pleni surrexerunt,
29. eumque ex oppido ejecerunt, et usque ad montis cacumen (in quo constructum erat eorum oppidum) duxerunt, ut eum præcipitarent.
30. At ille per medios digressus abiit.

31. Et Capharnaum Galilææ oppidum degressus, docebat eos Sabbatis.
32. Atque illi ejus doctrinam stupebant, quippe cujus in oratione inesset auctoritas.

33. Erat autem in collegio homo habens impuri dæmonii spiritum, qui magna voce sic exclamavit:
34. “Heu, quid tibi nobiscum rei est, Jesu Nazarene? Venisti perditum nos? Novi te quis sis—Sanctus Dei.”

35. At Jesus eum objurgavit: “Obmutesce,” inquit, “et ex isto exi.” Tum dæmonium, illo in medium prostrato, exiit ex eo, nihilque læsit eum.

36. Qua re attoniti omnes, inter sese hunc in modum colloqui: “Quæ est hæc oratio, quod cum auctoritate potentiaque spiritibus immundis ita imperat, ut exeant?”
37. Atque ejus fama in omnia finitimæ regionis loca dimanabat.

38. Digressus autem ex collegio, intravit in Simonis domum. Laborabat autem Simonis socrus gravi febre. Itaque illi eum pro ea rogarunt.
39. Et ille supra eam astans, febrem objurgavit, et febris eam reliquit. Atque illa continuo surrexit, iisque ministrare cœpit.

40. Occidente autem sole, omnes quicumque variis morbis ægrotos habebant, eos ad eum adducebant, et eos ille, impositis unicuique manibus, sanavit.
41. Exibant etiam ex multis dæmonia, ita clamantia: “Tu es Christus, Dei Filius.” Sed objurgans ille, non sinebat ea dicere, ‘se scire eum esse Christum.’

42. Deinde orta die, digressus, concessit in desertum locum, eumque vulgo quærentes homines, ad eum venerunt, eumque ne ab ipsis discederet retinebant.
43. At ille iis dixit, ‘oportere se aliis quoque civitatibus nuntiare Dei regnum, ad id enim se esse missum.’

44. Ita per Galilææ collegia prædicabat.


CAPUT V
1. Cum autem hominum turba divini sermonis audiendi gratia ei incumberet, ad Genesarethicum lacum astanti,
2. conspicatus duo navigia ad lacum stantia (de quibus degressi piscatores retia lavabant) conscendit navigiorum alterum, quod Simonis erat,
3. eumque monuit ‘ut paulum a terra summoveret,’ reseditque, et hominum turbam ex navigio docere cœpit.

4. Deinde facto loquendi fine, Simoni jussit, ‘ut in altum subduceret, utque sua retia laxarent ad prædam.’

5. Cui Simon respondit: “Præceptor, tametsi totam noctem laborantes nihil cepimus, tamen ad tuum dictum laxabo rete.”

6. Atque eo facto, tantam piscium multitudinem concluserunt, ut disrumperetur eorum rete.
7. Itaque sociis innuerunt, qui in altero erant navigio, ut se adjutum venirent. Qui ubi venerunt, utramque navem adeo repleverunt, ut eæ summergerentur.

8. Eo viso, Simon Petrus ad ejus genua se abjecit, et, “Discede a me,” inquit, “nam ego nocens homo sum, Domine.”
9. Erat enim stupore correptus tum ipse tum omnes ejus comites, ob piscium quam ceperant prædam.
10. Similiter et Jacobus ac Johannes, Zebedæi filii, qui erant Simoni socii.

At Jesus Simoni dixit: “Ne metue; deinceps homines capies.”
11. Deinde illi deductis ad terram navibus, eum, relictis omnibus, secuti sunt.

12. Cum esset autem in quodam oppido, ecce vir quidam lepra scatens, qui viso Jesu pronus accidit, eumque sic oravit: “Domine, si vis, potes me purgare.”

13. Et ille porrecta manu eum tetigit, et, “Volo,” inquit; “purgator!” Et protinus ab eo lepra discessit.

14. Ille autem ei præcepit ne cui diceret. “Sed i ostensum te sacerdoti, et ob tui purgationem libato quod præcepit Moses, ut sit iis testimonio.”

15. Increbrescente autem sermone de eo, ingens ad eum conveniebat hominum multitudo, ut audirent, et ab eo a suis morbis sanarentur.
16. Ipse vero in deserta loca secedebat, ac supplicabat.

17. Quodam autem die cum doceret, assidentibus Pharisæis, ac legis peritis, qui passim ex Galilææ et Judææ vicis, et a Hierosolyma convenerant, cumque Domini vis in illis sanandis adesset,
18. viri quidam ferebant in lecto hominem, qui erat sideratus, eumque conabantur introferre, et ei proponere.
19. Cumque non invenirent qua eum introferrent propter turbam, conscenso tecto, per tegulas eum, una cum lectulo, in medium demiserunt ante Jesum.

20. Et ille, videns eorum fiduciam, dixit ei: “Homo, ignoscuntur tibi tua peccata.”

21. At scribæ et Pharisæi cœperunt hunc in modum cogitare: “Quis est hic, qui tam impia loquatur? Quis ignoscere peccata potest, nisi solus Deus?”

22. Et Jesus, cognitis eorum cogitationibus, sic eos affatus est: “Quid cogitatis cum vestris animis?
23. Utrum facilius est dicere, ‘Ignoscuntur tibi peccata tua,’ an dicere, ‘Surge et ambula’?
24. Atqui ut intellegatis potestatem habere Filium Hominis in terra ignoscendi peccata, tibi dico,” inquit siderato, “surge, et sublato lectulo tuo, i domum tuam.”
25. Atque ille continuo in eorum conspectu surrexit, et eo, in quo jacebat, lectulo sublato, abiit domum suam, Deum laudans.
26. Ea re attoniti omnes Deum collaudare, metuque repleri, dicentes ‘sese hodie incredibilia vidisse.’

27. Postea egressus, et publicanum Levim nomine conspicatus ad publicanorum mensam sedentem, dixit ei: “Sequere me.”
28. Et ille, relictis omnibus, surrexit, eumque secutus est.

29. Fecit autem ei celebre convivium Levis domi suæ, ubi cum ingens publicanorum aliorumque cum iis epulantium turba foret,
30. fremebant scribæ et Pharisæi contra ejus discipulos, hujusmodi verbis: “Cur cum publicanis et improbis cibum et potionem sumitis?”

31. Quibus respondit Jesus in hunc modum: “Non egent valentes medico, sed quibus male est.
32. Non veni vocatum insontes, sed sontes, ad frugem.”

33. Illi vero sic ei dixerunt: “Qui fit ut Johannis discipuli crebro jejunent, ac precibus utantur, itidem et Pharisæorum; tui vero epulentur atque potent?”

34. Quibus ille: “Potestisne efficere,” inquit, “ut qui nuptias celebrant, donec iis sponsus adest, jejunent?
35. Sed veniet tempus, cum sponso privabuntur, atque eo quidem tempore jejunabunt.”

36. Dicebat item iis hanc collationem: “Nemo novæ vestis pittacium adhibet veteri vesti, alioqui et novam scinderet, nec veteri quadraret ex nova pittacium.
37. Neque quisquam condit vinum novum in utres veteres, alioqui rumperet vinum novum utres, et ipsum efflueret, et utres perirent.
38. Sed vinum novum in novos utres condendum est, ita fit ut ambo conserventur.
39. Neque vero quisquam poto vetere, protinus vult novum, dicit enim ‘vetus esse melius.’”


