LIBER: Evangelium Auctore Matthæo

CAPUT I
1. Enumeratio generis Jesu Christi, prognati Davide, prognati Abrahamo:

	2. Abrahamus genuit Isaacum.
		Isaacus Jacobum.
		Jacobus Judam, et ejus fratres.
		3. Judas Pharem et Zaram (ex Thamare).
		Phares Esromum.
		Esromus Aramum.  
		4. Aramus Aminadabum.
		Aminadabus Naassonem.
		Naasson Salmonem.
		5. Salmon Boozum (ex Rachaba).
		Boozus Obedem (ex Rutha).
		Obed Jessæum.
		6. Jessæus Davidem regem.
	David rex Solomonem, (ex ea quæ fuerat Uriæ).
		7. Solomo Roboamum.
		Roboamus Abiam.
		Abias Asam.
		8. Asa Josaphatum.
		Josaphatus Joramum.
		Joramus Oziam.
		9. Ozias Jothamum.
		Jothamus Achazum.
		Achazus Ezeciam.
		10. Ezecias Manassem.
		Manasses Amonem.
		Amon Josiam.  
		11. Josias Joacimum.
		Joacimus Jechoniam, et ejus fratres, in exilio Babylonico.
	12. Post exilium Babylonicum, Jechonias genuit Salathielem.
		Salathiel Zorobabelem.  
		13. Zorobabel Abiudem.
		Abiud Eliacimum.
		Eliacimus Azorem.  
		14. Azor Sadocum.
		Sadocus Achimum.
		Achimus Eliudem.  
		15. Eliud Eleazarum.
		Eleazarus Matthanem.
		Matthan Jacobum.  
		16. Jacobus Josephum Mariæ virum, ex qua natus est Jesus nomine Christus.

17. Igitur in universum ab Abrahamo ad Davidem genera sunt quattuordecim. A Davide item ad exilium Babylonicum quattuordecim. Ab exilio Babylonico ad Christum quattuordecim.

18. Jesu Christi autem nativitas sic se habet: Cum esset desponsa mater ejus Maria Josepho, priusquam convenissent, comperta est uterum ferre ex Spiritu Sancto. 
19. Josephus vero vir ejus, qui justus esset, nec in eam vellet exemplum edere, statuit eam clam repudiare. 
20. Hæc cum haberet in animo, ecce Domini angelus in somnis apparuit ei, et ita locutus est: “Josephe Davide prognate, ne metue asciscere Mariam uxorem tuam, nam quod in ea genitum est, ex Sancto Spiritu est. 
21. Pariet autem filium, quem Jesum nomine vocabis; is enim suos ab ipsorum peccatis vindicabit.” 
22. Hoc autem totum factum est, ut confieret quod a Domino dictum fuerat per vatem ita dicentem: 
23. “Virgo ventrem latura est, editura filium, qui nominabitur Emmanuel,” quod perinde est ac si dicas “Nobiscum Deus.” 
24. Igitur experrectus a somno Josephus, fecit ut ei præceperat Domini angelus, ascivitque suam conjugem, 
25. nec eam cognovit, donec ea peperit filium suum primogenitum, quem Jesum nomine vocavit.
 

CAPUT II
1. Jesu autem Bethlehemæ in Judæa nato, tempore regis Herodis, venerunt ab Oriente Magi Hierosolymam, 
2. et ubinam esset Judæorum natus rex quæsiverunt. Sese enim ejus vidisse stellam in Oriente, itaque eum adoratum venisse. 
3. Quibus auditis turbatus una cum tota Hierosolyma rex, 
4. convocatis omnibus pontificibus, et scribis populi, sciscitatus est ab iis ubinam Christus nasciturus esset. 
5. Cui illi responderunt: “Bethlehemæ Judææ,” sic enim a vate scriptum esse:

	6. “Et tu, Bethlehema, Judææ terra,
		nequaquam minima es præfecturarum Judææ;
	ex te enim mihi prodibit dux,
		qui meum reget Israeliticum populum.”

7. Tunc Herodes clam vocatis Magis, perquisivit ab iis tempus quo stella apparuisset, 
8. eosque Bethlehemam dimisit, ita dicens: “Ite, et de puero diligenter inquirite, ac cum inveneritis, certiorem me facitote, ut ego quoque ad eum adorandum proficiscar.” 
9. Igitur illi, audito rege, profecti sunt, ac tum stella, quam in Oriente viderant, eos antecessit, donec venit stetitque supra locum ubi puer erat. 
10. Illi visa stella, maximo gaudio lætati sunt, 
11. et domum ingressi, puerumque cum ejus matre Maria nacti, prociderunt, eumque adorarunt, et apertis suis capsis, obtulerunt ei munera, aurum, thus, murram. 
12. Deinde oraculo moniti in somnis, ne ad Herodem reverterentur, per aliam viam se receperunt in patriam.

13. Digressis illis, Domini angelus Josepho in somnis apparet: “Surge,” inquit, “assumpto puero ejusque matre, fuge in Ægyptum, et illic esto, donec ego te moneam. Quæsiturus est enim puerum Herodes, ad necem.” 
14. Igitur ille surgit, et una cum puero, ejusque matre, noctu concessit in Ægyptum, 
15. ibique fuit usque ad Herodis obitum, ut confieret quod fuerat a Domino dictum per vatem ita dicentem: “Ex Ægypto evocavi filium meum.”

16. Tunc Herodes, videns se a Magis illusum esse, adeo iratus est, ut miserit interfectum pueros, quotquot Bethlehemæ, et in toto ejus territorio erant, infra bimatum, pro tempore quod a magis perquisierat. 
17. Tunc accidit id, quod a Jeremia vate ita dictum fuerat: 

	18. “Auditur apud Ramam vox,
		lamentatio comploratioque,
		et multus questus.
	Rachel est,
		suos natos deplorans insolabiliter,
		quia perierunt.”

19. Defuncto autem Herode, Domini angelus Josepho in somnis apparet in Ægypto, 
20. et eum sic alloquitur: “Surge, et una cum puero, ejusque matre, proficiscere in Israeliticam terram; mortui sunt enim, qui pueri vitam petebant.” 
21. Ita ille surgit, et assumpto puero, ejusque matre, contendit in terram Israeliticam. 
22. Sed audiens Archelaum in Judæa Herodi patri suo in regnum successisse, timuit illo ire, et oraculo secundum quietem admonitus, contulit se in agrum Galilæum, 
23. iitque commoratum in oppidum quoddam Nazaretha dictum, ut id fieret quod a vatibus prædictum erat, Nazaræum vocatum iri.
 

CAPUT III
1. Quodam autem tempore venit Johannes Baptista, qui in Judææ solitudine prædicaret,
2. ac diceret: “Corrigite vos; instat enim cæleste regnum.”
3. Is est enim qui dictus est ab Esaia vate, dicente:
	“Vox clamantis in solitudine:
	‘Parate viam Domini;
		rectas facite semitas ejus.’”

4. Habebat autem Johannes ex camelinis pilis indumentum, lateribus pellicio cingulo circumdatis. Cibus ejus erant locustæ, et mel silvestre. 
5. Tunc ad eum proficiscebatur Hierosolyma, omnisque Judæa, et Jordanis ora, 
6. ab eoque baptizabantur in Jordane, confitentes peccata sua.

7. Cum vidisset autem multos Pharisæorum et Sadducæorum ad suum baptisma venientes, dixit iis: “Progenies viperina, quis vos summonuit futuram iram fugere? 
8. Edite ergo fructus emendata vita dignos, 
9. neve animum inducite sic apud vos dicere, ‘Patrem habemus Abrahamum.’ Dico enim vobis, posse Deum ex his saxis suscitare natos Abrahamo. 
10. Jam vero securis arborum radici admota est. Itaque arbor omnis fructum bonum non edens, excidenda est, et in ignem injicienda.

11. “Ego quidem baptizo vos aqua ad vitæ emendationem, sed post me venit, qui quidem adeo me præstantior est, ut ego non sim dignus qui ejus calciamenta portem. Is vos Sancto Spiritu et igne baptizabit. 
12. Is in manu suum habens ventilabrum, aream suam expurgabit, frumentumque suum comportabit in horreum, paleam autem igni cremabit inexstincto.”

13. Tunc adiit ex Galilæa Johannem Jesus ad Jordanem, ut ab eo baptizaretur. 
14. Sed eum prohibebat Johannes, dicens: “Mihi ut a te baptizer opus est, et tu venis ad me?” 

15. Cui respondens Jesus: “Sine modo,” inquit; “sic enim decet nos omni justitia perfungi.” Tunc ille eum sinit. 

16. Et Jesus simul ac baptizatus est, ascendit ab aqua, et ecce apertis ei cælis, vidit Johannes Dei Spiritum descendentem, quasi columbam, et in eum venientem. 
17. Et ecce vox ex cælis, dicens: “Hic est meus carissimus filius, qui mihi acceptus est.”
 

CAPUT IV
1. Tum Jesus a Spiritu subductus est in solitudinem, ut tentaretur a diabolo. 
2. Cumque quadraginta dies, et totidem noctes jejunasset, tandem esurivit. 
3. Igitur aggreditur eum tentator: “Si Dei filius es,” inquit, “jube ut hi lapides panes fiant.” 

4. Cui ita respondit ille: “Scriptum est, ‘Non solo pane vivit homo, sed omni verbo per os Dei prodeunte.’”

5. Tunc adducit eum diabolus in sanctam urbem, et in templi pinnis constitutum, 
6. sic alloquitur:
“Si Dei filius es, jace te deorsum. Scriptum est enim:

	“‘Angelis suis de te mandabit,
		ut te manibus tollant,
		ne pedem ad lapides offendas.’”

7. At Jesus: “Rursum scriptum est,” inquit illi, “‘ne temptato Dominum Deum tuum.’”

8. Rursus adducit eum diabolus in præaltum montem, eique omnia regna mundi, et eorum gloriam ostendit, 
9. et: “Hæc omnia tibi dabo,” inquit, “si procubueris, et me adoraveris.”

10. Hic Jesus: “Abi e conspectu meo, Satana,” inquit ei. “Scriptum est enim: ‘Dominum Deum tuum adorato, eumque solum colito.’”

11. Tunc omittit eum diabolus, et ecce advenerunt angeli, qui ei ministrarent.

12. Audiens autem Jesus captum esse Johannem, petiit Galilæam. 
13. Et relicta Nazaretha, Caphernaum profectus, ibi commoratus est (ea est maritima, in finibus Zabuloniis et Nephthalensibus)
14. ut fieret quod erat ab Esaia vate dictum in hunc modum:

	15. “Zabulonia Nephthalensisque terra,
		mare versus, trans Jordanem,
		Galilæa extraneorum—
	16. populus in tenebris degens
		vidit lucem magnam,
	et manentibus in terræ noctis regione
		lux orta est.”

17. Ex eo cœpit Jesus prædicare, et dicere: “Corrigite vos, instat enim cæleste regnum.”

18. Ambulans autem Jesus apud lacum Galilææ, cum vidisset fratres duos, Simonem cognomine Petrum, et Andream ejus germanum, rete jacientes in lacum (erant enim piscatores),s 
19. dixit iis: “Sequimini me, et faciam vos hominum piscatores.” 
20. Atque illi continuo, relictis retibus, eum secuti sunt.

21. Inde progressus vidit alios duos fratres, Jacobum Zebedæi filium, et Johannem ejus fratrem, in navi cum suo patre Zebedæo sarcientes sua retia, eosque vocavit. 
22. Atque illi protinus relicta navi, patreque suo, secuti sunt eum.

23. Obibat autem totam Galilæam Jesus, docens in eorum collegiis, et regium publicans evangelium, omnesque morbos et languores vulgo sanans. 
24. Itaque tanta ejus fama totam Syriam pervasit, ut afferrentur ei quicumque male affecti diversis morbis et cruciatibus tenebantur, furiosi, lunatici membris capti, quos ille sanabat: 
25. Eumque secuta est ingens hominum turba a Galilæa, et Decapoli, et Hierosolymis, et Judæa, et ora Transjordanina.
 

CAPUT V
1. Videns autem tantam hominum multitudinem, conscendit in montem. Cumque sedisset, adierunt eum ejus discipuli, 
2. et ille eos hujusmodi oratione docere aggressus est:


	3. “Beati pauperes animo,
		nam eorum est cæleste regnum.
	4. Beati qui lugent,
		nam ii consolandi sunt.
	5. Beati mites,
		nam ii terram possidebunt.
	6. Beati qui esuriunt sitiuntque justitiam,
		nam ii saturabuntur.
	7. Beati misericordes,
		nam iis tribuetur misericordia.
	8. Beati mente puri,
		nam ii Deum videbunt.
	9. Beati pacifici,
		nam ii Dei filii vocabuntur.
	10. Beati qui justitiæ causa infestantur,
		nam eorum est cæleste regnum.

11. “Beati estis, quandocumque vobis conviciabuntur homines, et vos insectabuntur, et in vos omnia maledicta conjicient mentientes propter me. 
12. Gaudete et lætamini, nam multa vobis in cælo merces est, sic enim insectati sunt vates majores vestros.

13. “Vos estis sal terræ. Quod si sal infatuatum fuerit, quo salietur? Ad nullam rem jam idoneum est, nisi ut foras projiciatur, et ab hominibus conculcetur.

14. “Vos estis lux mundi. Non potest urbs latere in monte sita, 
15. nec accenditur lucerna ut sub modio, sed ut in candelabro ponatur, atque ita omnibus qui domi sunt, illuceat. 
16. Sic luceat vestra lux apud homines, ut vestra recte facta videntes, collaudent vestrum Patrem, qui est in cælis.

17. “Ne putate venisse me, ut legem aut vates abrogem. Non ut abrogem veni, sed ut perficiam. 
18. Hoc enim vobis confirmo, citius periturum cælum atque terram, quam ut unum iota aut unus apex pereat ex lege, quin fiant omnia. 
19. Igitur qui contra vel minimum horum præceptorum fecerit, licet ita doceat homines, tamen minimus numerabitur in regno cælesti. Qui vero et præstiterit et docuerit, is magnus numerabitur in regno cælesti. 
20. Hos enim vobis dico, nisi justitia scribis et Pharisæis excellueritis, non estis in cæleste regnum ingressuri.

21. “Audivistis antiquis esse dictum: ‘Ne occidito, quod qui occiderit, eum teneri judicio.’ 
22. Ego vero dico vobis: ‘Quisquis immerito fratri suo irascitur, tenebitur judicio, et qui fratrem suum balatronem vocaverit, tenebitur consessu, et qui fatuum vocaverit, tenebitur ignis gehenna.’

23. “Itaque si oblaturus tuum munus ad aram, ibi recordatus fueris tuum fratrem habere quod de te queratur, 
24. relinque illic tuum munus ad aram, et prius i, reconciliare tuo fratri, atque ita demum i oblatum munus tuum. 

25. “Compone cum adversario tuo mature, dum es in via cum eo, ne te tradat adversarius judici et judex ministro, atque ita in custodiam deris. 
26. Profecto (inquam ego tibi) non exibis inde, quin ultimum solveris quadrantem.

27. “Audivistis antiquis esse dictum: ‘Ne adulterato.’
28. Ego vero vobis dico, quisquis feminam sic aspicit, ut eam concupiscat, jam eam animo adulteravit. 
29. Quod si tibi vel oculus tuus dexter officit, erue eum, et abjice. Præstat enim tibi, unum membrorum tuorum perdi, quam totum corpus tuum in gehennam dejici. 
30. Et si tibi vel dextra tua manus officit, amputa eam, et abjice. Præstat enim tibi unum membrorum tuorum perdi, quam totum corpus tuum in gehennam dejici.

31. “Dictum est item: ‘Qui uxorem suam repudiabit, det ei instrumentum divortii.’
32. Ego vero vobis dico: qui uxorem suam repudiat (excepta stupri causa) in causa est ut ea adulteret, et qui repudiatam ducit, adulterat.

33. “Rursus audivistis dictum veteribus: ‘Ne pejerato, sed Domino quæ juraveris reddito.’
34. At ego vobis dico, omnino non esse jurandum, neque per cælum, quoniam Dei solium est,
35. neque per terram, quia ejus pedum subsellium est, neque per Hierosolyma, quoniam urbs magni regis est,
36. neque per tuum caput juraveris, quoniam non possis vel unum crinem album nigrumve facere.
37. Sed esto sermo vester, ‘etiam, etiam’, ‘non, non.’ Quod præter hæc est, id a malo est.

38. “Audivistis ut dictum sit: ‘Oculum pro oculo, et dentem pro dente.’ 
39. Ego vero vobis dico, non esse resistendum injuriæ, quin si quis tibi colaphum in dextram malam impegerit, obverte ei etiam alteram.
40. Et si quis tecum litigare, et tunicam tuam velit auferre, concede ei etiam togam,
41. et si quis te cogere velit ad unum milliare, comitare eum vel duo.
42. A te petenti dato, et si quis velit a te mutuari, ne recusato.

43. “Audivistis dictum: ‘Proximum tuum amato,’ et ‘inimicum tuum oderis.’
44. At ego vobis dico: Amate inimicos vestros, bene precamini iis qui vobis imprecantur, bene facite vestris malevolis, et orate pro lædentibus et insectantibus vos,
45. ut filii sitis vestri Patris qui in cælis est, qui solem suum oriri faciat in malos juxta ac bonos, et justos injustosque compluat. 
46. Nam si eos demum amatis qui vos amant, quam mercedem habituri estis? An non vel publicani idem faciunt? 
47. Et si vestros dumtaxat fratres salutatis, quid egregium facitis? Nonne vel publicani similiter faciunt? 
48. Eritis igitur perfecti vos, quemadmodum Pater vester qui in cælis est, perfectus est. 


CAPUT VI
1. “Cavete, ne benignitatem in hominum conspectu exerceatis, per ostentationem, alioqui præmium non estis habituri apud Patrem vestrum, qui in cælis est.

2. “Igitur quandocumque benigne facis, noli præ te tuba clangere, ut simulatores faciunt in collegiis atque vicis, ut collaudentur ab hominibus. Hoc vobis confirmo, eos jam habere suam mercedem. 
3. At te benigne faciente, nesciat tua sinistra quid faciat dextra, 
4. ut sit tua liberalitas in occulto, et tuus Pater, qui occulte videt, tibi palam reddet.

5. “Item cum supplicas, ne esto simulatorum similis, qui cum supplicant, amant in collegiis esse, et platearum angiportis, ut sint hominibus conspicui. Hoc vobis confirmo, eos habere suam mercedem. 
6. At tu supplicaturus ingredere conclave tuum, et clausa janua tua, supplica tuo Patri in occulto, et Pater tuus, qui occulte videt, tibi palam reddet. 
7. Supplicantes autem ne garrite, ut extranei, qui se putant ob loquacitatem suam exaudiendos. 
8. Ne este igitur eorum similes, scit enim Pater vester, quibus egeatis, antequam eum rogetis.

9. “Sic igitur supplicate vos:
	“‘Pater noster, qui es in cælis,
	sancte colatur nomen tuum,
	10. veniat regnum tuum,
	fiat voluntas tua,
		ut in cælo, sic et in terra.
	11. Victum nostrum alimentarium da nobis hodie,
	12. et remitte nobis debita nostra,
		ut et nos remittimus debitoribus nostris,
	13. neve nos in tentationem inducito,
		sed a malo tuere,
	quoniam tuum est regnum, et potentia, et gloria, in sempiternum, amen.’

14. “Si enim remiseritis aliis hominibus sua delicta, remittet et vobis Pater vester cælestis. 
15. Sin minus remiseritis aliis sua delicta, ne Pater quidem vester remittet vestra delicta.

16. “Cum autem jejunatis, ne este tætrici, quales simulatores, qui vultus suos deformant, ut aliis appareat eos jejunare. Hoc vobis confirmo, eos suum abstulisse præmium. 
17. At tu jejunans, ungito tibi caput, et vultum lavato, 
18. ne perspicuum sit aliis hominibus jejunare te, sed Patri tuo, qui occultus est, et Pater tuus, qui occulte cernit, tibi palam reddet.

19. “Ne congerite vobis opes in terris, ubi et corrumpit tinea ærugoque, et fures perfodiunt ac furantur. 
20. Sed vobis opes in cælo congerite, ubi nec ærugo aut tinea corrumpit, nec fures perfodiunt aut furantur. 
21. Nam ubi vestræ erunt opes, ibidem erit et vester animus.

22. “Lucerna corporis est oculus. Quod si erit oculus tuus simplex, totum corpus tuum erit lucidum. 
23. Sin erit oculus tuus nequam, totum tuum corpus erit tenebrosum. Si igitur quod in te lumen est, tenebræ sunt, quantæ erunt ipsæ tenebræ?

24. “Nemo potest duobus servire dominis, aut enim hunc oderit, illum amabit, aut hunc tuebitur, illum contemnet. Non potestis Deo servire et opibus.

25. “Hanc ob rem (inquam ego vobis) ne este de vita vestra solliciti, quid esuri bibiturive, neque de corpore, quid vestituri sitis. Quasi vero non et vita pluris sit, quam alimonia, et corpus, quam vestitus. 
26. Aspicite volucres aerias, ut neque serant, neque metant, nec in cellas congerant, tamen vester cælestis Pater eas alit. Quasi vero non vos multo sitis iis præstantiores? 
27. Quis autem vestrum sua solicitudine potest unum cubitum addere suæ staturæ?

28. “Item de vestitu quid sollicitamini? Discite ut terrestria crescant lilia, neque laborando, neque nendo. 
29. Atqui hoc vobis dico, ne Solomonem quidem cum omni splendore suo ita vestitum fuisse, ut horum quodlibet. 
30. Quod si terrestrem herbam (quæ hodie est, et cras in clibanum conjicitur) Deus sic vestit, nonne multo magis vos, o parum fidentes? 
31. Ne este igitur solliciti, dicentes: ‘Quid edemus, aut quid bibemus, aut quid induemus?’ 
32. Ista enim omnia requirunt extranei. Scit enim vester cælestis Pater, vos istis omnibus egere. 
33. Sed quærite primum regnum justitiamque Dei, et ista omnia vobis addentur. 
34. Ne este igitur in crastinum solliciti, nam crastinus dies sua curabit. Satis est suum cuique diei malum.
 

CAPUT VII
1. “Ne judicate, et non judicabimini.
2. Nam quo judicio judicabitis, eodem judicabimini, et qua mensura mensi fueritis, eadem vobis remetietur. 

3. “Quid autem festucam cernis in oculo tui fratris, et trabem in oculo tuo non animadvertis? 
4. Aut audebis dicere tuo fratri: ‘Sine eximam ex oculo tuo festucam,’ cum sit in oculo tuo trabs? 
5. Simulator, exime prius ex oculo tuo trabem, et ita demum cernes ad eximendam ex tui fratris oculo festucam.

6. “Ne date rem sacram canibus, neve margaritas vestros porcis apponite, ne hi eos pedibus conculcent, illi versi lacerent vos.

7. “Petite et dabitur vobis, quærite et invenietis, pulsate et vobis aperietur. 
8. Quisquis enim petit, obtinet, et quisquis quærit invenit, et pulsanti aperietur. 

9. “Jam quis est vestrum homo, qui petenti filio suo panem, det lapidem? 
10. Aut piscem petenti, anguem det? 
11. Quod si vos, qui mali estis, tamen scitis bona dona dare vestris liberis, quanto magis pater vester, qui in cælis est, dabit bona poscentibus se? 
12. Quidquid igitur vultis ut vobis faciant alii, idem vos quoque iis facite, nam ea lex est atque vates.

13. “Intrate per angustam portam, nam lata est porta, et ampla via quæ ducit ad interitum, multique sunt qui per eam ingrediuntur, 
14. sed angusta porta, et arta via est, quæ ducit ad vitam, paucique sunt, qui eam inveniant.

15. “Cavete autem falsos vates, qui quidem veniunt ad vos in vestimentis ovium, cum intus sint rapaces lupi. 
16. Eos ex suis fructibus cognoscetis. Scilicet colligitur ex spinis uva aut ex tribulis ficus? 
17. Ita omnis arbor bona, fructus bonos edit, tætra autem arbor fructus malos edit. 
18. Non potest arbor bona fructus ferre malos, nec arbor tætra fructus ferre bonos. 
19. Omnis arbor bonum fructum non ferens, exciditur, et in ignem conjicitur. 
20. Igitur ex suis illos fructibus cognoscetis.

21. “Non quisquis mihi dicet, ‘Domine, Domine,’ intrabit in cæleste regnum, sed qui fecerit quod vult pater meus, qui est in cælis. 
22. Multi mihi dicent in illa die: ‘Domine, Domine, nonne tuo nomine vaticinati sumus, et tuo nomine dæmonia expulimus, et tuo nomine multa prodigiose fecimus?’ 
23. Quibus ego tum aperte dicam: ‘Numquam cognovi vos. Facessite a me malefici.’

24. “Igitur quisquis hæc mea dicta et audit et exsequitur, eum ego cum viro prudenti comparo, qui suam domum in rupem construit,
25. quæ domus delapso imbre, venientibus fluviis, spirantibus ventis, et in eam irruentibus, non tamen cadit, quippe fundata in rupe.
26. Quisquis vero hæc mea dicta audit, nec exsequitur, similiter facit, ac si quis stultus homo suam domum in arena construat,
27. quæ domus, delapsa pluvia, venientibus fluviis, spirantibusque ventis, et in eam impingentibus, corruat, et ingentem ruinam det.”

28. Postquam hanc orationem finivit Jesus, stupebat illa hominum turba ad ejus doctrinam, 
29. quippe cum doceret eos ut potestate præditus, non ut scribæ.
 

CAPUT VIII
1. Degressum autem eum de monte, secuta est ingens hominum turba. 
2. Tum venit leprosus, qui eum veneratus dixit: “Domine, si vis, potes me mundare.”

3. Et Jesus illum porrecta manu tetigit dicens: “Volo; mundus esto.” Ac statim mundata est illius lepra. 
4. Et Jesus: “Vide,” inquit, “ne cui dicas, sed i ostensum te sacerdoti, et munus offer, quod præcepit Moses, ut esset iis testimonio.”

5. Ingressum autem Jesum Capharnaum, convenit centurio quidam, et hujusmodi verbis oravit: 
6. “Domine, puer meus jacet domi sideratus, graviterque cruciatur.” 

7. Cui Jesus: “Ego eum sanatum ibo,” inquit.

8. At centurio respondens: “Domine, non sum dignus,” inquit, “cujus tu tectum subeas, sed tantum jube verbo, et sanabitur puer meus. 
9. Nam ego quoque, qui sub alterius sum potestate, si quem eorum quibus præsum militum ire jubeo, it, si alium venire, venit, si servum meum aliquid facere, facit.” 

10. Hoc audito, miratus Jesus, ita dixit sequentibus: “Hoc vobis confirmo, me ne in Israelitis quidem tantam invenisse fidem. 
11. Et sane sic habetote, multos ab oriente et occidente venturos, qui cum Abrahamo, Isaaco et Jacobo accumbant in regno cælesti, 
12. cum interea regii in imas ejicientur tenebras, ubi fletus stridorque dentium futurus est.” 

13. Tum centurionem alloquens Jesus: “Abi,” inquit, “et ut considisti, sic tibi accidat.” Itaque sanatus est illius puer eadem illa hora, reversusque domum suam centurio eadem illa hora, puerum offendit valentem.

14. Ingressus autem Jesus domum Petri, videns ejus socrum jacentem, ac febricitantem, 
15. ejus manum tetigit, atque eam reliquit febris, illa vero surgere, et iis ministrare. 
16. Ubi autem advesperavit, adducti sunt ei furiosi multi, isque verbo spiritus ejecit, et omnes male affectos sanavit, 
17. ut fieret quod fuerat ab Esaia vate dictum his verbis:
	“Is nostras infirmitates morbosque
		suscepit atque tulit.”

18. Videns autem Jesus ingentem circum sese turbam hominum, jussit discipulos trajicere. 
19. Et aggressus eum quidam scriba, inquit ei: “Magister, sequar te quocumque ibis.” 

20. Cui Jesus: “Vulpes latebras habent, et aeriæ volucres nidos, at Filius Hominis non habet ubi caput reclinet.” 

21. Alius item ejus discipulorum dixit ei: “Domine, permitte mihi prius ire sepultum patrem meum.” 

22. At Jesus: “Sequere me,” inquit ei, “et mortuos sine sepelire mortuos.”

23. Ingressum autem eum in navem, secuti sunt ejus discipuli, 
24. et ecce tanta tempestas exstitit in lacu, ut fluctibus obrueretur navis. Ipse autem dormiebat. 
25. Igitur eum aggressi ejus discipuli excitant: “Domine,” inquiunt, “serva nos! Perimus!”

26. At ille: “Cur timidi estis,” inquit iis, “o parum fidentes?”

Deinde surrexit, et ventos ac lacum increpuit, unde tanta tranquillitas exstitit, 
27. ut admirati homines ita dicerent: “Qualis est hic vir, ut ei venti et lacus obœdiant?”

28. Deinde ubi in Gergesenorum agrum trajecit, occurrerunt ei duo furiosi ex monumentis prodeuntes, adeo feri, ut illac transire nemo posset. 
29. Atque ii sic tum clamarunt: “Quid tibi nobiscum rei est, Jesu Dei fili? Hucine venisti ante tempus vexatum nos?” 

30. Cum esset autem procul ab iis numerosus porcorum grex pascentium, 
31. dæmones eum ita rogant: “Si nos ejicis, permitte nobis in porcorum gregem immigrare.” 

32. Quibus ille: “Ite,” inquit. Atque illi egressi, in porcorum gregem immigrarunt, et ecce ruit universus porcorum grex per præceps in lacum, suntque in aqua mortui. 
33. Pastores autem fugerunt, et in oppidum profecti, cum alia omnia, tum de furiosis nuntiarunt. 
34. Tum tota civitas exiit obviam Jesu, eoque viso rogarunt ut a suis finibus discederet.
 

