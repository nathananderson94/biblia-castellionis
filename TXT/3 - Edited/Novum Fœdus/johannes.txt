LIBER: Evangelium Auctore Johanne

CAPUT I
1. In principio erat Sermo, et Sermo erat apud Deum, et Deus erat is Sermo.
2. Is erat in principio apud Deum.
3. Omnia per eum facta sunt, et absque eo factum est nihil, quod factum sit.
4. In eo vita erat, et vita erat lux hominum,
5. et lux in tenebris lucet, nec eam comprehenderunt tenebræ.

6. Fuit homo missus a Deo, nomine Johannes.
7. Is venit ob testimonium, ut de luce testaretur, ut omnes per eum crederent.
8. Non erat ille ipsa lux, sed qui de luce testaretur.
9. Erat ipsa vera lux, quæ collustrat omnem hominem veniens in mundum.

10. In mundo erat, et mundus per eum factus fuit, et mundus eum non cognovit.
11. In sua venit, et sui eum non acceperunt.
12. Quicumque autem eum acceperunt, iis eam potestatem dedit, ut Dei filii fierent, fidem habentibus ejus nomini,
13. qui non ex sanguine, nec ex voluntate carnis, nec ex voluntate viri, sed ex Deo geniti sunt.

14. Et Sermo caro factus est, et apud nos gratiæ veritatisque plenus habitavit, ejusque splendorem, ut unigenæ a patre splendorem aspeximus.

15. De eo testificatus est Johannes, clamans his verbis: “Hic est quem dixi, qui post me veniens, ante me fuit, quippe qui prior me sit.”
16. Atque ex ejus plenitudine nos omnes sumpsimus et gratiam pro gratia.
17. Siquidem lex per Mosem tradita est, gratia et veritas per Jesum Christum contigit.
18. Deum nemo vidit umquam; unigena filius, qui est in sinu patris, is exposuit.

19. Atque hoc est Johannis testimonium, tum cum miserunt Judæi Hierosolyma sacerdotes et Levitas, qui ex eo quærerent quis esset.
20. Atque ille confessus est, neque negavit; confessus est ‘se non esse Christum.’
21. “Quid ergo?” inquiunt illi interrogantes. “Elias es tu?”

“Non sum,” inquit.

“Vates es tu?”

“Non,” inquit ille respondens.

22. Et illi: “Quis es?” inquiunt ei, “ut responsum demus iis qui nos miserunt. Quid de te ipso dicis?”

23. “Ego sum,” inquit, “vox in solitudine clamantis: ‘Corrigite Domini viam,’ quemadmodum dixit Esaias vates.”

24. Tum qui erant missi (erant autem ex Pharisæis) sic eum interrogarunt:
25. “Quid ergo baptizas, si tu neque Christus es, nec Elias, nec vates?”

26. “Ego aqua baptizo,” inquit iis respondens Johannes, “sed inter vos adest, quem vos non nostis.
27. Is est qui et post me venit, et ante me fuit, cujus ego non sum dignus qui calcei corrigiam solvam.”

28. Hæc Bethabaræ facta sunt, trans Jordanem, ubi baptizabat Johannes.

29. Postridie aspicit Johannes venientem ad se Jesum, et dicit: “Ecce agnus Dei, qui mundi peccatum tollit.
30. Hic est de quo dixi: ‘Post me venit vir, qui ante me fuit, quippe prior me.’
31. Equidem eum non noveram, sed ut patefiat Israelitis, propterea veni ego aqua baptizatum.”

32. Atque his verbis testificatus est Johannes. “Vidi Spiritum descendentem, veluti columbam de cælo et super eo manentem.
33. Atque equidem non noveram eum, sed qui me ad aqua baptizandum misit, is mihi sic dixit: ‘Super quem descendere et manere Spiritum videris, is est qui Sancto Spiritu baptizat.’
34. Ego vero et vidi, et hunc esse Dei filium testatus sum.”

35. Postridie rursus aderat Johannes, nec non ejus discipulorum duo,
36. et conspicatus ambulantem Jesum, dicit: “Ecce agnus Dei.”

37. Ejus verbis auditis, duo illi ejus discipuli Jesum secuti sunt.
38. Et Jesus conversus, et eos sequentes intuitus, dixit iis: “Quid quæritis?”

Cui illi: “Rabbi,” (quod perinde est ac si dicas “Magister”), “ubi manes?”

39. “Venite visum,” inquit iis.

Et illi ierunt, et apud eum manserunt eum diem. Erat autem hora circiter decima.

40. Erat Andreas Simonis Petri frater unus ex duobus, qui cum audito Johanne secuti fuerant.
41. Is prior fratrem suum Simonem nactus, dicit ei: “Invenimus Messiam” (quod verbum “Unctum” declarat).
42. Eumque duxit ad Jesum.

Eum intuitus Jesus ait: “Tu es Simon Jonæ filius. Tu vocabere Cephas” (id verbum “Petrum” sonat.)

43. Postero die voluit Jesus in Galilæam proficisci, et Philippum nactus, dixit ei: “Sequere me.”

44. Erat autem Philippus a Bethsaida, Andreæ et Petri urbe.
45. Philippus Nathanaelem nactus, sic alloquitur: “Quem scripsit Moses in Lege, et vates, invenimus Jesum Josephi filium a Nazaretha.”

46. Cui Nathanael: “A Nazaretha,” inquit, “potest aliquid bonum esse?”

Et Philippus: “Veni visum,” inquit ei.

47. Vidit ejus venientem ad se Nathanaelem, et de eo dixit: “Ecce vere Israelita, in quo dolus non est.”

48. Et Nathanael: “Unde me nosti?” inquit ei.

Cui Jesus respondens: “Antequam te Philippus vocaret,” inquit, “cum esses sub ficu, ego te videbam.”

49. Tum Nathanael: “Rabbi,” inquit eum alloquens, “tu es Dei filius; tu rex es Israelitarum.”

50. Et Jesus: “Quoniam tibi dixi,” inquit ei, “te a me sub ficu esse visum, credis. Majora his videbis.
51. Hoc vobis,” inquit ei, “etiam atque etiam confirmo, futurum esse ut apertum cælum videatis, et Dei angelos ascendentes et descendentes ad Filium Hominis.”


CAPUT II
1. Tertio autem die nuptiæ factæ sunt Canæ in Galilæa, ubi et Jesu mater erat,
2. et Jesus ejusque discipuli ad nuptias vocati sunt.
3. Cumque defecisset vinum, Jesum mater sic alloquitur: “Vinum non habent.”

4. Cui Jesus: “Quid tum postea, mulier? Nondum venit hora mea.”

5. Mater ministros monuit, ut ‘quod ille iis jussisset, facerent.’

6. Erant illic posita sex lapidea solia, ut ferebat Judæorum purificatio, binarum ternarumve metretarum capacia.
7. ‘Ea solia ut aqua replerent,’ jussit iis Jesus. Cumque ad summum usque replevissent,
8. jussit ut ‘nunc haurirent, et convivii magistro ferrent.’ Atque illi tulerunt.

9. Ut vero gustavit convivii magister factum ex aqua vinum, ignarus unde esset (nam ministri quidem sciebant, qui aquam hauserant), sponsum arcessit,
10. et sic alloquitur: “Cum omnes homines primum bonum vinum apponant, deinde potis convivis deterius, tu bonum vinum hucusque servasti.”

11. Hoc præbuit miraculorum initium Jesus Canæ in Galilæa, suamque gloriam ostendit, et ei fidem habuerunt ejus discipuli.

12. Postea descendit Capharnaum una cum sua matre, et fratribus, et discipulis, atque illic mansere non multos dies.

13. Cumque instaret Judæorum Pascha, ascendit Hierosolymam Jesus,
14. et nactus in templo vendentes boves, et oves, et columbas, et nummularios sedentes,
15. facta ex loris scutica omnes ejecit ex fano, ovesque et boves et mensariorum æs effudit, evertitque mensas,
16. et columbarum venditoribus dixit: “Hæc auferte hinc, et ex mei patris domo ne facite mercatoriam domum.”
17. Recordati sunt autem ejus discipuli, ita scriptum esse: “Tuæ domus studio conficior.”

18. At Judæi sic eum contra allocuti sunt: “Quod nobis exemplum præbes, qui ista facias?”

19. Quibus respondens Jesus: “Dissolvite hoc templum,” inquit, “et ego tribus diebus id excitabo.”

20. Et Judæi: “Quadraginta sex annis constructum est hoc templum,” inquiunt, “et tu id tribus diebus excitabis?”
21. At ille de sui corporis templo dicebat.
22. Itaque postquam ex mortuis surrexit, recordati sunt ejus discipuli id eum illis dixisse, scriptoque et Jesu dicto crediderunt.

23. Cum autem Hierosolymis esset in festo Paschæ, frequentes in ejus nomen crediderunt, videntes quam mira faceret.
24. At ipse Jesus non se iis credebat, propterea quod cognoscebat omnes.
25. Nec ei opus erat ut de homine a quoquam moneretur, quippe qui nosset quid inesset in homine.


CAPUT III
1. Erat autem homo quidam ex Pharisæis, nomine Nicodemus, Judæorum primarius.
2. Is Jesum noctu adiit, et eum sic est allocutus: “Magister, scimus te venisse doctorem a Deo. Nam ista tam miranda facere, quæ tu facis, nemo possit, nisi adsit ei Deus.”

3. Cui Jesus respondens: “Hoc tibi etiam atque etiam confirmo,” inquit, “qui denuo natus non fuerit, eum non posse divinum regnum videre.”

4. Et Nicodemus: “Quo pacto possit homo nasci, qui sit senex? Numquid potest iterum in ventrem suæ matris ingredi, atque nasci?”

5. At Jesus ei respondens: “Hoc tibi magnopere confirmo, qui ex aqua et Spiritu natus non fuerit, non posse in divinum regnum intrare.
6. Quod ex carne natum est, caro est, et quod ex Spiritu natum est, spiritus est.
7. Noli mirari quod tibi dixerim, ‘vobis esse renascendum.’
8. Ventus quovis flat, ejusque sonitum tu audis, sed unde veniat, aut quo abeat, nescis. Sic est, quisquis ex Spiritu natus est.”

9. At Nicodemus contra: “Quo pacto possunt ista fieri?” inquit.

10. Cui respondens Jesus: “Tu Israelitarum doctor es, et hæc nescis?
11. Hoc iterum atque iterum tibi confirmo, nos quod dicimus, et testificamur, id scimus ac vidimus, et tamen testimonium nostrum non accipitis.
12. Si cum terrestria vobis dixerim, tamen non creditis, quomodo si dixero cælestia, credetis?
13. Atqui nemo cælum conscendit, nisi qui ex cælo descendit, Filius Hominis qui est in cælo.
14. Ac quemadmodum Moses serpentem extulit in solitudine, sic oportet Filium Hominis extolli,
15. ut quisquis ei fidem habet, non pereat, sed vitam obtineat sempiternam.”

16. Sic enim amavit Deus mundum, ut Filium suum unicum dederit, ut quisquis in eum credat, non pereat, sed vitam obtineat sempiternam.
17. Non enim misit Deus Filium suum in mundum, ut mundum damnet, sed ut servetur per eum mundus.
18. Qui in eum credit, non damnabitur, qui vero non credit, jam damnatus est, quod in unigenæ Dei filii nomen non crediderit.
19. Hæc est autem damnatio: quod cum venerit in mundum lux, tenebras magis quam lucem amaverint homines, quippe quorum prava forent opera.
20. Quisquis enim vitiosa facit, lucem odit, nec in lucem prodit, ne ejus facta arguantur.
21. Sed qui vera facit, is in lucem prodit, ut patefiant ejus opera, utpote facta divinitus.

22. Postea venit Jesus una cum suis discipulis in Judæam terram, et illic cum iis degens baptizabat.
23. Johannes vero in ænone prope Salim baptizabat, quod ibi multa erat aqua, ventitabantque homines, et baptizabantur.
24. (Nondum enim erat conjectus in carcerem Johannes.)
25. Orta igitur quæstione inter Johannis discipulos, et Judæos, de purificatione,
26. Johannem adierunt, eumque sic allocuti sunt: “Magister, qui tecum erat trans Jordanem, cui tu testimonium dedisti, eum scito baptizare, et omnes ad eum itare.”

27. Et Johannes ita respondit: “Nihil usurpare potest homo, nisi sit ei de cælo datum.
28. Ipsi vos testes estis, me dixisse, ‘non esse me Christum, sed ei præmissum.’
29. Qui sponsam habet, sponsus est. Sponsi item amicus, qui ei astat, et eum audit, voluptatem ex sponsi voce capit. Hæc igitur mea voluptas expleta est.
30. Illum crescere, me decrescere oportet.”

31. Qui superne venit, supra omnes est; qui a terra est, is et terrestris est, et terrestria loquitur. Qui a cælo venit, supra omnes est.
32. Quodque et vidit et audivit, id testatur, et tamen ejus testimonium admittit nemo.
33. Qui ejus testimonium admittit, is veracem esse Deum consignat.
34. Quippe cum is quem Deus misit, Dei verba eloquatur, utpote quem Deus sine modo Spiritu donet.
35. Amat Pater Filium, eique omnia tradidit in manum.
36. Qui Filio fidem habet, vitam consecuturus est sempiternam. Qui vero Filio non paret, is vitam non videbit, sed ei imminet ira divina.


CAPUT IV
1. Ut igitur cognovit Dominus Pharisæos audivisse Jesum plures facere discipulos, et baptizare, quam Johannem
2. (quamquam Jesus ipse non baptizabat, sed ejus discipuli),
3. reliquit Judæam, et rursus abiit in Galilæam.

4. Erat autem ei per Samariam iter faciendum.
5. Itaque venit ad oppidum Samariæ, nomine Sychar, prope locum quem Jacobus Josepho filio suo donavit,
6. ubi Jacobi fons erat. Igitur Jesus ex itinere fessus, ibi apud fontem resedit, hora ferme sexta.

7. Venit mulier a Samaria haustum aquam. Et Jesus ei ita dixit: “Da mihi bibere.”
8. Ejus enim discipuli ierant in urbem, ut cibos emerent.

9. Ac mulier Samaritana sic ei respondit: “Qui fit, ut tu Judæus a me muliere Samaritana potum petas?” Non enim habent Judæi cum Samaritanis commercium.

10. Et Jesus ei respondens: “Si Dei donum intellegeres,” inquit, “et quisnam sit qui a te potum postulat, tu peteres ab eo, tibique ipse daret aquam vivam.”

11. Tum mulier: “Domine,” inquit ei, “neque tu haustrum habes, et puteus est profundus. Unde igitur habes istam aquam vivam?
12. Num tu major es parente nostro Jacobo, qui nobis puteum tradidit, et hac aquatione usus est tum ipse, tum ejus nati atque pecora?”

13. Cui Jesus ita respondit: “Quisquis ex hac aqua bibit, tamen rursum sitit,
14. sed qui ex aqua, quam ego ei dedero, biberit, is numquam sitiet, quin aqua, quam ei dedero, fiet in eo fons scaturiens ad vitam æternam.”

15. Et mulier: “Domine, imperti me ista aqua, ne sitiam, aut huc haustura veniam.”

16. Cui Jesus: “I evocatum virum tuum, et huc venito.”

17. “Non habeo virum,” inquit ei respondens mulier.”

Et Jesus: “Recte dicis, non habere te virum.
18. Quinque enim viros habuisti; nunc quem habes non est tuus vir. Istud vere dixisti.”

19. Hic mulier: “Domine,” inquit ei, “video te vatem esse.
20. Majores nostri in hoc monte Deum coluerunt, atqui vos dicitis Hierosolymis esse locum, ubi sit colendus.”

21. Cui Jesus: “Mulier crede mihi, adventat hora, cum nec in hoc monte, nec Hierosolymis patrem coletis.
22. Vos quid colatis nescitis; nos quid colamus, scimus, quippe quia salus a Judæis est.
23. Sed adventat hora, et nunc est, cum veri cultores Patrem in spiritu et veritate colent. Etenim pater a talibus se coli postulat.
24. Spiritus est Deus, et qui eum colunt, in spiritu et veritate debent colere.”

25. Et mulier: “Scio,” inquit ei, “venturum esse Messiam (qui unctus dicitur.) Is cum venerit, rem omnem nobis explicabit.”

26. Et Jesus: “Ego is sum,” inquit ei, “qui tecum loquor.”

27. Interea supervenerunt ejus discipuli, et eum cum femina loqui mirati sane sunt. Nullus tamen ‘quid quæreret’ aut ‘quid cum ea loqueretur’ percontatus est.

28. Igitur mulier, relicta sua situla, urbem petiit, hominesque monuit,
29. ‘ut hominem viserent, qui sibi omnia facta sua dixisset; fortasse eum esse Christum.’
30. Itaque ex urbe egressi, venerunt ad eum.

31. Interea sic eum hortati sunt ejus discipuli: “Magister, cape cibum.”

32. At ille: “Ego cibum habeo comedendum,” inquit iis, “quem vos nescitis.”

33. Ac quærentibus inter sese ejus discipulis, ‘num quis ei cibum attulisset,’
34. Jesus sic eos alloquitur: “Mihi pastus est, ejus voluntatem exsequi, qui me misit, ejusque opus absolvere.
35. Vos quidem dicitis, ‘hinc ad quattuor menses futuram esse messem.’ At ego sic vobis dico: ‘Erigite oculos, et rura aspicite ut jam alba sint ad messem.’
36. Et messor mercedem accipit, et sator fruges congerit ad victum perpetuum, ut sator simul gaudeat, et messor.
37. Nam in hoc dictum illud comprobatur: ‘Alius est qui serit, alius qui metit.’
38. Ego vos misi ad metendum quod vos non laborastis. Alii laborarunt; vos in eorum laborem invasistis.”

39. Ex ea autem urbe multi Samaritanorum in eum crediderunt propter feminæ sermonem, testificantis, ‘eum sibi quidquid ipsa fecisset dixisse.’
40. Igitur ut ad eum venerunt Samaritani, rogarunt ut apud se maneret. Itaque mansit illic duos dies,
41. multoque plures ob ejus sermonem crediderunt,
42. mulierique dicebant, ‘non se jam propter ipsius sermonem credere; ipsos enim audivisse, scireque eum vere mundi Servatorem esse Christum.’

43. Deinde biduo post illinc profectus, discessit in Galilæam.
44. Ipse enim Jesus testatus est, nullum vatem in sua patria in honore esse.
45. Ut ergo venit in Galilæam acceperunt eum Galilæi, ut qui omnia vidissent quæ Hierosolymis in festo fecerat, nam et ipsi ad festum ierant.

46. Venit igitur Jesus rursus Canam Galilææ, ubi fecerat ex aqua vinum. Erat autem quidam regius, cujus filius ægrotabat Capharnai.
47. Is audiens Jesum ex Judæa venire in Galilæam, eum adiit, rogavitque ut descenderet, suumque filium sanaret, nam jamjam moriturus erat.

48. Et Jesus: “Nisi ostenta et miracula videritis,” inquit ei, “non sitis credituri.”

49. At regius: “Domine,” inquit, “descende priusquam moriatur puer meus.”

50. Et Jesus: “Abi,” inquit; “vivit tuus filius.”

Hic Jesu verbis auditis credidit homo, et discessit.
51. Jam vero eo descendente, ei obviam facti ejus servi, nuntiarunt ‘ejus puerum vivere.’
52. Eique sciscitanti ‘qua hora melius habuisset,’ dixerunt ‘pridie hora septima liberatum fuisse febre.’

53. Cognovit itaque pater eam ipsam horam esse, qua ei dixerat Jesus ‘ejus filium vivere,’ crediditque, tum ipse, tum ejus universa domus.

54. Hoc item alterum ostentum edidit Jesus, cum ex Judæa venisset in Galilæam.

