LIBER: Evangelium Auctore Marco

CAPUT I
1. Initium evangelii Jesu Christi, Dei Filii,
2. ut scriptum est in vatibus:

	“Ego tibi meum præmittam nuntium,
		qui tibi viam præparet.
	3. Vox clamantis in solitudine:
	‘Parate viam Domini;
		dirigite semitas ejus.’”

4. Baptizabat Johannes in solitudine, et emendationis vitæ baptisma publicabat ad peccatorum veniam.
5. Ad eumque proficiscebatur tota Judæa regio, ac Hierosolymitani, et ab eo baptizabantur omnes in Jordane fluvio, confitentes peccata sua.
6. Erat autem Johannes indutus camelinis pilis, lateribus pelliceo cingulo cinctis, vescebaturque locustis et melle silvestri.
7. Atque hujusmodi verbis publice docebat: “Venit quidam post me, adeo me præstantior, ut ego non sim dignus qui ejus calceorum corrigiam pronus solvam.
8. Ego quidem vos aqua baptizavi, at is vos Sancto Spiritu baptizabit.”

9. Accidit autem ut per eos dies veniret Jesus a Nazaretha Galilææ, isque a Johanne baptizatus est in Jordane,
10. qui Johannes simul ac ex aqua egressus est, vidit cælum findi, et Spiritum quasi columbam descendere in eum.
11. Exstititque vox ex cælo: “Tu es meus carissimus filius, qui mihi acceptus es.”

12. Statimque Spiritus eum egit in solitudinem,
13. ibique fuit in solitudine dies quadraginta, tentatusque est a Satana, eratque cum feris, et ei ministrabant angeli.

14. Postquam autem captus est Johannes, venit Jesus in Galilæam, divinique regni evangelium publicavit,
15. dicens, ‘completum esse tempus, et instare Dei regnum, corrigerent se, et evangelio crederent.’

16. Ambulans autem apud Galilææ lacum, vidit Simonem et Andream ejus fratrem, jacientes in lacum retia, erant enim piscatores.
17. Et Jesus dixit iis: “Venite post me, et efficiam ut sitis hominum piscatores.”
18. Atque illi confestim, relictis suis retibus, eum secuti sunt.

19. Inde paululum progressus vidit Jacobum Zebedæi filium, et Johannem ejus fratrem, qui et ipsi in navi reficiebant fundas,
20. eosque protinus vocavit atque illi patre suo Zebedæo in navi cum mercenariis relicto, eum subsecuti sunt.

21. Profecti sunt autem Capharnaum, atque ille continuo ingressus sabbatis in collegium docet,
22. illis ad ejus doctrinam attonitis, quippe qui eos doceret ut potestate præditus, non ut scribæ.
23. Erat autem in eorum collegio homo impurum habens spiritum, qui sic exclamavit:
24. “Heu, quid tibi nobiscum rei est, Jesu Nazarene? Venisti perditum nos? Scio te quis sis—Sanctus Dei.”

25. At Jesus eum increpuit, dicens: “Obmutesce, et ex isto migra.”

26. Tum illum spiritus impurus laceravit, et ingenti cum clamore exiit ex eo,
27. id quod admirati sunt omnes, ita ut inter sese disceptarent, ‘quidnam id esset? quænam ea foret nova doctrina? quod per potestatem etiam impuris spiritibus imperaret, iique ei parerent.’
28. Itaque dimanavit celeriter ejus fama in omnia Galilæa finitima.

29. Simul ac autem ex collegio egressi sunt, venerunt in ædes Simonis et Andreæ, cum Jacobo et Johanne.
30. Socrus autem Simonis jacebat febricitans, id quod illi ei statim dixerunt.
31. Atque ipse eam aggressus, ejus manu prehensa allevavit; eaque protinus liberata febre, coepit iis ministrare.

32. Sub vesperum autem, occidente sole, afferebantur ad eum omnes male affecti, ac furiosi,
33. totaque civitas convenerat ad fores.
34. Atque ille multos, qui variis morbis vexabantur, sanavit, et multa dæmonia ejecit, neque sinebat dicere dæmonia, ‘se scire eum esse Christum.’

35. Mane autem, multa adhuc nocte, surrexit exiitque Jesus, et abiit in desertum locum, atque illic orabat.
36. Quem consecuti Simon et ejus comites,
37. eumque nacti, dicunt ei ‘eum ab omnibus conquiri.’

38. Quibus ille: “Eamus,” inquit, “in finitima oppidula, ut illic quoque prædicem. Hac enim de causa profectus sum.”
39. Itaque publice docebat in eorum collegiis per totam Galilæam, et dæmonia ejiciebat.

40. Aggressus autem eum leprosus, congenuclans, hujusmodi verbis rogavit: “Si vis, potes me purgare.”

41. Et Jesus miseritus, illum porrecta manu tetigit: “Volo,” inquit ei. “Purgator.”
42. Et simul eo locuto, discessit ab illo lepra, isque purgatus est.

43. Ei autem interminatus, eum protinus ejecit,
44. et, “Vide,” inquit, “ne cui quid dicas, sed i ostensum te sacerdoti, et offer ob tui purgationem quæ præcepit Moses, ut iis essent testimonio.”
45. At ille egressus, coepit multa prædicare, et rem ita divulgare, ut Jesus non jam posset palam in urbes ingredi, sed foris desertis in locis esset, cum quidem ad eum veniretur undique.


CAPUT II
1. Cum autem rursus post aliquot dies ingressus esset Capharnaum,
2. ubi auditum est eum esse domi, protinus tam multi convenerunt, ut eos ne vestibulum quidem caperet.
3. Ad quos cum verba faceret, veniunt ad eum quidam membris captum ferentes, qui a quattuor portabatur,
4. qui cum ad eum accedere propter hominum turbam non possent, detexerunt tectum ubi erat ille, factoque foramine, demisere grabatum in quo jacebat sideratus.
5. Eorum visa fiducia, Jesus dicit siderato: “Nate, ignoscuntur tibi peccata tua.”

6. Erant autem scribarum quidam illic sedentes, qui cum suis animis sic cogitabant:
7. “Quis fit, ut hic ita loquatur impie? Quis potest ignoscere peccata, nisi unus Deus?”

8. Tum Jesus, cum protinus animo suo eos sic secum cogitare cognovisset, dixit iis: “Quid ista cogitatis cum vestris animis?
9. Utrum facilius est: dicere siderato, ‘Ignoscuntur tibi peccata,’ an dicere, ‘Surge, et tolle grabatum tuum et ambula’?
10. Atque ut sciatis potestatem habere Filium Hominis ignoscendi in terris peccata,
11. tibi dico,” inquit siderato, “surge, et sublato grabato tuo, abi domum tuam.”
12. Atque ille protinus surrexit, sublatoque grabato exiit coram omnibus, adeo ut omnes attoniti Deum collaudarent, ‘sese nihil umquam tale vidisse’ confitentes.

13. Profectus est autem rursus ad lacum, et ad eum omnes vulgo veniebant, isque eos docebat.
14. Præteriens autem Jesus, conspicatus Levim Alphæi filium, ad publicanorum mensam sedentem, dicit ei: “Sequere me.” Atque ille surrexit, eumque secutus est.

15. Accidit autem ut Jesu in illius ædibus convivante, cum multi publicani et improbi cum eo, ejusque discipulis accumberent (erant enim multi qui eum secuti fuerant),
16. scribæ et Pharisæi, eo viso cum publicanis et improbis cibum capiente, quærerent ex ejus discipulis, ‘qui fieret ut cum publicanis et improbis cibum potionemque sumeret?’

17. Quo audito, Jesus dixit iis: “Non egent valentes medico, sed male affecti. Non veni vocatum insontes, sed sontes ad frugem.”

18. Cum solerent autem Johannis et Pharisæorum discipuli jejunare, eum hujusmodi verbis convenerunt: “Qui fit ut Johannis et Pharisæorum discipuli jejunent, tui discipuli non jejunent?”

19. Quibus Jesus: “Possuntne qui nuptias celebrant,” inquit, “dum iis sponsus adest jejunare? Quamdiu habent mecum sponsum, non possunt jejunare.
20. Sed veniet tempus, cum iis sponsus auferetur, quo quidem tempore jejunabunt.

21. “Neque vero quisquam panni rudis pittacium assuit veteri vestimento. Alioqui novum illud ejus supplementum auferret veteris partem, atque ita deterior fieret fissura.
22. Neque quisquam vinum novum in veteres utres recondit. Alioqui rumperet utres vinum novum, et vinum effunderetur, et utres perderentur. Sed est vinum novum in novos utres condendum.”

23. Accidit autem ut eo per sata transeunte, cum Sabbati dies esset, ejus discipuli iter facientes spicas vellerent.
24. Itaque Pharisæi dixerunt ei: “En, cur faciunt Sabbatis, quod non licet?”

25. Quibus ille: “Numquamne legistis,” inquit, “quid fecerit David, cum aliquando egeret, et esuriret, ipse ejusque comites,
26. ut Dei domum ingressus, Abiathare pontifice, apposititios panes (quibus non nisi sacerdotibus vesci fas est) comederit, et suis etiam comitibus impertiverit?
27. Sabbatum,” inquit iis, “propter hominem factum est, non homo propter Sabbatum.
28. Itaque Dominus Filius est Hominis, etiam Sabbati.”


CAPUT III
1. Ingressus est autem rursus in collegium, ubi cum homo esset aridam habens manum,
2. illi eum observabant, an Sabbato eum sanaret, ut eum incusarent.
3. Igitur ille homini siccam habenti manum dixit: “Surge in medium.”
4. Tum illos alloquens: “Licetne Sabbatis benefacere, an malefacere? Vitam servare, an interficere?”
5. Cumque illi tacerent, ille eos irate circum intuitus, eorum animi callum dolens, dicit homini: Extende manum tuam. Atque ille extendit, eaque tam sana reddita est, quam erat altera.
6. Pharisæi vero egressi, protinus cum Herodianis consilium de eo perimendo ceperunt.

7. At Jesus sese cum suis discipulis recepit ad lacum, eumque ingens hominum multitudo a Galilæa secuta est, et a Judæa,
8. et a Hierosolymis, et ab Idumæa, et ab agro Transjordanino, Tyroque et Sidoni finitimi, cum audivissent quæ faceret, ad eum ingenti multitudine venerunt.
9. Itaque ille suis discipulis mandavit, ut sibi præsto esset navicula, propter turbam, ne ab illis premeretur.
10. Multos enim sanaverat, itaque ruebant in eum, ut eum tangerent, quotquot erant in aliquo cruciatu.
11. Item spiritus impuri, cum eum aspexerant, accidebant ei, et ita clamabant: “Tu es Dei filius,”
12. quos ille multum objurgabat, ne se manifestum facerent.

13. Ascendit autem in montem, et advocavit quos voluit, atque ubi illi ad eum venerunt,
14. constituit duodecim, qui se comitarentur, et quos ad publice docendum dimitteret,
15. quique potestatem haberent curandi morbos, et dæmonia ejiciendi.
16. Imposuit autem Simoni nomen Petrum,
17. itemque Jacobum Zebedæi filium, et Johannem Jacobi fratrem, quibus nomina imposuit Boanerges, hoc est tonitrus filii,
18. et Andream, et Philippum, et Bartholomæum, et Matthæum, et Thomam, et Jacobum Alphæi filium, et Thaddæum, et Simonem Cananitam,
19. et Judam Iscariotam, eum a quo proditus est.

20. Deinde ubi domum venerunt, convenit rursum multitudo, adeo, ut ne cibum quidem capere possent.
21. Quo audito, sui ad eum capiendum profecti sunt, dicebant enim, ‘eum esse insanum.’
22. Scribæ autem, qui a Hierosolymis descenderant, dicebant eum habere Beelzebulem, et per dæmoniorum principem eicere dæmonia.

23. At ille eos advocatos sic est per similitudines allocutus: “Potestne Satanas Satanam ejicere?
24. Quod si quod regnum ab sese dissidet, id regnum stare non potest.
25. Aut si qua domus secum ipsa dissidet, ea domus stare non potest.
26. Quod si Satanas secum ipse pugnat, ac dissidet, stare nequit, sed finem habebit.
27. Non potest quisquam alicujus potentis supellectilem, in ejus ædes ingressus, diripere, nisi prius potentem illum vinciat, atque ita demum ejus ædes diripiat.
28. Certo scitote, omnium hominum generi peccata, et quæcumque maledicta dixerint, ea esse ignoscenda.
29. Sed qui Sancto Spiritui male dixerit, numquam assecuturus est veniam, sed obnoxius est supplicio sempiterno.”
30. Quoniam dicebant, ‘eum immundum habere spiritum.’

31. Venerunt autem ejus mater et fratres, forisque manentes curarunt eum arcessendum,
32. cum quidem eum circumsederet hominum multitudo. Cum igitur illi ei dixissent, adesse foris ejus matrem, et fratres qui eum quærerent,
33. ille sic iis respondit: “Quæ est mea mater, meique fratres?”
34. Tum circumspectis discipulis, qui se circumsedebant: “Ecce mea mater, inquit, meique fratres.
35. Quisquis enim Dei voluntati paret, is meus frater, et soror, et mater est.”
