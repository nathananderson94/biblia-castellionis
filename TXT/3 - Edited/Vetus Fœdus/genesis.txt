LIBER: Genesis


CAPUT I
1. Principio creavit Deus cælum et terram.
2. Cum autem esset terra iners atque rudis, tenebrisque offusum profundum, et Divinus Spiritus sese super aquas libraret,
3. jussit Deus, ut exsisteret lux, et exstitit lux.
4. Quam cum videret Deus esse bonam, lucem secrevit a tenebris,
5. et lucem “diem,” et tenebras “noctem” appellavit. Ita exstitit ex vespere et mane dies primus.

6. Deinde jussit Deus, ut exsisteret liquidum inter aquas, quod aquam ab aqua disjungeret.
7. Fecitque liquidum, quod divideret aquam, quæ subter liquidum est, ab ea, quæ super est.
8. Quo facto, liquidum “cælum” nuncupavit. Ita exstitit ex vespere et mane dies secundus.

9. Deinde jussit Deus, ut aqua, quæ sub cælo esset, unum in locum conflueret, ut appareret siccum.
10. Quo facto, siccum “terram” nominavit, et aquæ affluentiam “mare.” Eamque rem bonam esse animadvertens, 
11. jussit, ut pareret terra stirpes, herbas frugiferas et arbores fructiferas, quæ suo quæque in genere fructum ederent, et in quibus suum semen inesset in terris. Atque ita factum est.
12. Ediditque terra stirpes, id est, herbarum frugiferarum et arborum fructiferarum genera, in quibus suum semen inesset. Quam etiam rem bonam esse animadvertit.
13. Ita exstitit ex vespere et mane dies tertius.

14. Deinde jussit Deus, ut existerent luminaria in liquido cælo ad discernendum diem a nocte, quæ et signa, et tempora, et dies et annos efficerent,
15. et in liquido lucentia cælo terras collustrarent. Id quod factum est.
16. Fecitque Deus duo luminaria magna—majus ad diei, minus ad noctis moderationem. Tum etiam stellas.
17. Eaque in liquido cælo collocavit, ad collustrandas terras,
18. et diem noctemque moderandam, lucemque et tenebras discernendas. Et hoc quoque vidit esse bonum.
19. Ita exstitit ex vespere et mane dies quartus.

20. Deinde jussit Deus, ut aqua natatiles ederet animantes, et volucres, quæ supra terram per aerem volarent.
21. Creavitque Deus ingentia cete, et omne genus fluitantium animalium, et alatarum volucrum, quæcumque ex aqua originem trahentia moventur. Quam rem cum videret esse bonam,
22. ea fecundavit his verbis: “Fetificate, multiplicamini, replete aquas in mari, et volucres multiplicentur supra terras.”
23. Ita exstitit ex vespere et mane dies quintus.

24. Deinde jussit Deus, ut ederet terra animantium genera, videlicet pecorum, et serpentium, et terrestrium ferarum. Id quod factum est.
25. Fecitque Deus diversa genera terrestrium ferarum et pecorum, et omnium humi serpentium.


Quam rem cum videret esse bonam,
26. ita fatur: “Faciamus hominem ad imaginem nostram, nostri similem, qui dominetur piscibus aquatilibus, volucribus aeriis, pecudibus, denique toti terræ, et quidquid in terra movetur.
27. Itaque hominem Deus ad sui, id est, ad divinam imaginem creavit, scilicet marem et feminam,
28. quibus deinde fecunditatem dedit, sic eos alloquens: “Fetificate, multiplicamini, replete terram, eamque subigite. Et in pisces aquatiles, volucresque aerias, et omnes, quæ in terris moventur, bestias imperium habete.

29. “En ego vobis trado,” inquit, “omnes herbas, quæ sunt in omni terræ solo frugiferæ, omnesque arboreo fetu præditas arbores, semen parientes, quibus ad alimoniam utamini.
30. Bestiis autem terrestribus omnibus, aerisque volucribus, et quæcumque vitali spiritu animata moventur in terris, his omnem herbarum viriditatem ad pastum do.”

31. His effectis, animadvertit Deus omnia, quæcumque fecerat, esse admodum bona. Ita exstitit ex vespere et mane dies sextus.


CAPUT II
1. Ita perfecti sunt cæli et terra, eorumque omnes copiæ.
2. Absolvitque Deus die septimo suum, quod fecerat, opus, et die septimo ab omni opere a se effecto feriatus est.
3. Ideoque septimum diem faustum sacrumque fecit, quod in eo ab omni opere, quod creaverat feceratque, feriatus esset.


4. Ortus quidem et creatio cæli et terræ sic habet. Cum terram cælumque fecisset Jova Deus,
5. nulla adhuc in terris planta terrestri, nulla adhuc herba exorta, (quippe cum neque Jova Deus pluisset in terram, neque homo esset ad humum colendam,)
6. exhalavit ex terra vapor, qui universum ejus solum irrigavit.
7. Hominem autem Jova Deus, cum ex terræ pulvere formavisset, et in ejus nares spiritum vitalem inspiravisset, ex quo esset animans homo effectus,
8. eum in pomario, quod in Edene ad orientem conseverat, collocavit.
9. Procreaverat autem Jova Deus ex terra cum omnis generis arbores, et ad adspectum pulchras, et ad vescendum accommodas, tum arborem vitalem in medio pomario, arboremque scientiæ boni atque mali.

10. Ex Edene autem, manabat flumen ad pomarium irrigandum, et inde fissum evadebat in capita quattuor,
11. quorum uni nomen est Phison, quod flumen totam obit Hevilam, ubi aurum est.
12. (Est autem ejus regionis aurum probatissimum; ubi etiam bdellium, et onyx gemma.)
13. Alterum flumen Gehon vocatur, quod omnem æthiopiam peragrat.
14. Tertium Tigris dicitur. Fluit in orientem, qua est Assyria. Quartum est Euphrates.

15. In hoc pomarium Edenis Jova Deus hominem adduxit, ibique eum constituit, ut id coleret et tueretur.
16. Eique ita præcepit: “Omnibus pomarii arboribus vesceris,
17. præter arborem scientiæ boni atque mali, nam si ea vesceris, moriere.”

18. Dixerat autem Jova Deus: “Non convenit Adamum esse solum. Faciam ei adjumentum accommodatum.”

19. Nam cum ad eum bestias omnes terrestres, quas ex terra formaverat, omnesque aerias volucres adduxisset, ut videret quomodo eas nuncuparet, ut quo quamque animantium nomine Adamus appellasset, id esset ejus nomen.
20. Cumque imposuisset Adamus nomina pecoribus, volucribus terrestribusque bestiis omnibus, ipsi Adamo adjumentum idoneum non suppetebat.

21. Quamobrem artissimo eum somno Jova Deus consopivit, eique unam ex costis detraxit, ex qua costa (compresso in ejus locum corpore)
22. mulierem construxit, eamque adduxit ad Adamum.

23. Tum Adamus: “Nunc demum,” inquit,
	“Os de ossibus meis, 
		et caro de carne mea est. 
	Hæc vocabitur ‘mulier,’ 
		quia sumpta de viro est.”

24. Itaque vir, relicto suo patre atque matre, adhærebit uxori suæ, coalescentque in unam carnem.

25. Ceterum cum essent Adamus et ejus conjunx ambo nudi, tamen nihil erubescebant.


CAPUT III
1. Serpens autem, qui esset omnium terrestrium bestiarum, quas Jova Deus fecerat, versutissimus, mulierem his verbis aggressus est: “Curnam vetuit vos Deus vesci omnibus arboribus pomarii?”

2. Cui mulier: “Fructibus arborum pomarii vesci nobis licet,
3. sed fructum arboris, quæ est in medio pomario, Deus nos vesci, aut tangere vetuit, ne morte plectamur.”

4. Et serpens: “Nequaquam morte multabimini,” inquit.
5. “Sed scit Deus, si de eo comederitis, tum oculos vobis apertum iri, atque ita vos fore quasi deos, scientes boni atque mali.”

6. Hic mulier, cum videret arborem esse et ad vescendum accommodam, et oculis gratam, et ad discendum optabilem, sumpsit de fructu ejus comeditque, et præterea suo quoque viro dedit, qui et ipse comedit.
7. Tum, apertis eorum oculis, ambo animadverterunt se esse nudos. Consertisque ficulneis foliis, fecerunt sibi subligacula.

8. Deinde audita Jovæ Dei voce in pomario inambulantis ad auram diei, Adamus et ejus uxor sese ex ejus conspectu in medias pomarii arbores abdiderunt.
9. Sed Jova Deus Adamum inclamans: “Ubi es?” inquit.

10. Cui ille: “Audita per pomarium tua voce, territus, utpote nudus, abscondi me.”

11. Et ille: “Quis ostendit tibi, te esse nudum? Numnam de arbore, de qua tibi præceperam ne comederes, comedisti?”

12. Cui Adamus: “Quam tu mihi mulierem attribuisti, ea mihi de arbore dedit, et ego comedi.”

13. Et Jova Deus mulieri: “Cur tu istud fecisti?”

Cui mulier: “A serpente decepta comedi.”

14. Tum Jova Deus ad serpentem ita loquitur: “Quoniam istud fecisti,

	“Eris omnium terrestrium bestiarum 
		tum cicurum tum ferarum 
		exsecrabilissima. 
	In ventrem ambulabis, 
		pulveremque comedes, 
		quamdiu vives. 
	15. Quin eas inimicitias 
		inter te et mulierem, 
		interque tuum et ejus semen conciliabo, 
	ut illud tibi caput, 
		tu illi calcem illidas.”

16. Deinde ad mulierem:

	“Ego te multis doloribus,” inquit, “ærumnisque afficiam. 
		Tu natos cum dolore paries, 
	et pendebis a viro tuo, 
		tibique ipse imperabit.”

17. Deinde ad Adamum: “Quia uxori tuæ morem,” inquit, “gerens, de arbore comedisti, cujus ego tibi esu interdixeram,

	“Erit humus infelix propter te, 
		quæresque ex ea victum laboriose 
		per omnem vitam.
	18. Cum ipsa interea carduos tibi procreabit, et sentes, 
		tuque terrestribus herbis vesceris.
	19. Cum vultus tui sudore 
		victum tolerabis, 
	donec redeas in humum, 
		ex qua ortus es. 
	Nam pulvis es, 
		et in pulverem redibis.”

20. Imposuit autem Adamus suæ conjugi nomen Eva, quod viventium omnium mater fuit.

21. Et Jova Deus tunicas Adamo et ejus uxori fecit pelliceas, quibus eos induit.
22. Deinde ipse sic loquitur: “Cum homo quasi unus de nobis evaserit, boni malique sciens, periculum est ne manum admoveat etiam arbori vitali, ut ejus decerpto et gustato fructu, vivat in sempiternum.”
23. Itaque eum ex Edenis pomario abegit, ut humum, unde ortus erat, coleret. Et ejecto homine, collocavit ab orientali parte pomarii Cherubos, et flammeum ensem vibrantem, ad arboris vitalis aditum custodiendum.


CAPUT IV
1. Adamus autem cum Eva uxore rem habuit, quæ gravida facta Cainum peperit, sic ideo nominatum, quod illa eum enixa dixisset: “Adepta sum virum a Jova.”
2. Peperit præterea ejus germanum Abelem.

Hic Abel opilio, Cainus fuit agricola.
3. Aliquanto tempore post, cum Jovæ munus libavisset Cainus de terra frugibus,
4. Abel autem de pecorum suorum primigenis, et maxime opimis, respexit Jova Abelem, et ejus munus,
5. Cainum, ejusque munus non respexit, quam rem ita acerbe tulit Cainus, ut ei facies sublaberetur.

6. Et Jova: “Quid ita acerbe fers?” inquit, “aut cur tibi facies sublabitur?
7. Certe si recte facies, litabis. Si non recte facies, peccatum pro foribus cubat, idque a te pendebit, et tu ei imperabis.”

8. At Cainum Abelem fratrem suum suis verbis, rus seduxit, ibique eum aggressus interfecit.

9. Tum sic Cainum Jova allocutus est: “Ubi est Abel frater tuus?”

Cui ille: “Nescio,” inquit. “Numquid ego mei fratris sum custos?”

10. At Jova: “Quid fecisti?” inquit. “Sanguis ipse tui fratris ad me ex terra voce conqueritur,
11. quamobrem infelix eris ab humo, ut quæ aperto ore suo tui fratris sanguinem de tua manu acceperit.
12. Ea tibi colenti vim suam deinceps non præbeat, utque extorris per orbem terrarum vageris.”

13. Hic Cainus: “Major est mea culpa,” inquit Jovæ, “quam ut remittatur.
14. En ego hodie a te ex ipso terræ solo exterminatus, tuum conspectum evitans, extorris per orbem terrarum vagabor, ut qui me cumque reppererit, occidat.”

15. At Jova: “Immo vero quicumque Cainum occiderit, septupli poenam subibit.” Itaque ei notam apposuit, ne si quis in eum incidisset, necaret eum.
16. Igitur digressus e conspectu Jovæ Cainus, habitavit in terra Noda, quæ est Edeni ad orientem.

17. Suscepit autem ex uxore sua Henochum, a cujus Henochi nomine urbem a se conditam appellavit. Huic Henocho natus est Iradus, qui porro Iradus genuit Mahujælem, Mahujæl Mathusælem, Mathusæl Lamechum.

18. Hic Lamechus duas uxores duxit, quarum uni nomen fuit Ada, alteri Silla.
19. Ada Jabalem peperit, qui primus tabernacula habitavit, et pecuariam fecit.
20. Ejus frater nomine Jubal, fuit inventor tangendæ citharæ, et testudinis.
21. Silla quoque peperit Tubalcainum, omnis ærarii et ferrarii opificii fabricatorem, cujus Tubalcaini soror fuit Noema.

22. Lamechus autem Adam et Sillam uxores suas sic aliquando commonuit:

	“Audite meam orationem, uxores Lamechi,
		et quæ dicam attendite.
	Si quem ego hominem plagis,
		si quem mortalem vulneribus interficerem,
	23. cum in Caino septupli poena sit,  profecto in Lamecho esset septuagecupli septupli.”

24. Adamus præterea ex uxore sua filium sustulit, cui ipsa nomen imposuit Sethus, dicens, Deum sibi reposuisse prolem alteram in locum Abelis, a Caino perempti.
25. Setho quoque natus est filius, quem Enossum appellavit.

Tunc coeptum est Jovæ nomen invocari.


CAPUT V
1. Sequitur, ut enumeranda sit progenies Adami, post id tempus, quo creavit Deus, et ad divinam similitudinem effecit hominem,
2. scilicet marem et feminam, iisque fecunditatem dedit, et eos hominis vocabulo ipso illo die creationis appellavit.

3. Erat igitur Adamus annos natus centum triginta, cum sui similem ad suam imaginem procreavit eum, quem Sethum nominavit.
4. Post quem genitum vixit octingentos annos, aliosque interea utriusque sexus liberos progenuit.
5. Ita nongentesimum tricesimum ætatis annum agens, mortuus est.

6. Sethus centesimo quinto ætatis anno genuit Enossum,
7. post quem natum cum septem et octingentos annos complevisset, aliosque interea liberos utroque sexu progenuisset,
8. Ita demum annum agens nongentesimum duodecimum, mortuus est.

9. Enossus cum nonaginta vixisset annos, procreavit Cenanem.
10. Deinde quindecim et octingentos annos vixit, atque ita aliis interim genitis filiis, tum maribus, tum feminis,
11. cum nongentesimum quintum ætatis annum peregisset, mortuus est.

12. Cenan septuagesimo anno genuit Mahalaleelem,
13. post quem genitum vixit octingentos quadraginta annos. Aliosque interea filios et filias cum procreavisset,
14. anno ætatis suæ nongentesimo decimo mortuus est.

15. Mahalaleel sexaginta quinque annos natus, genuit Jaredum.
16. Deinde cum alios genuisset, octingentis triginta annis post natum Jaredum,
17. id est, octingentesimo nonagesimo quinto ætatis suæ anno mortuus est.

18. Jaredus centum sexaginta duos annos natus genuit Henochum,
19. deinde octingentos annos, aliis interea generandis, vixit.
20. Et ita anno suæ vitæ nongentesimo sexagesimo secundo mortuus est.

21. Henochus sexagesimum quintum annum agens, genuit Mathusalam,
22. et post eum gentium per trecentos annos ad Dei voluntatem vitam agens, filios alios, filiasque procreavit.
23. Cumque jam trecentesimum sexagesimum quintum annum,
24. sese ex Dei voluntate gerens, ageret, a Deo sublatus nusquam exstitit.

25. Mathusala autem centesimo octogesimo septimo anno genuit Lamechum,
26. quo genito vixit adhuc septingentos octoginta duos annos, aliis interea utriusque sexus liberis procreandis.
27. Ita cum nongentos sexaginta novem confecisset annos, mortuus est.

28. Lamechus centesimum octogesimum secundum annum agens, filium genuit,
29. cui nomen imposuit Noa, dicens: “Hic nos recreabit a negotiis nostris, et manuum laboribus, quos nobis exhibet terra, a Jova infelicitata.”
30. Post natum Noam vixit Lamechus quingentos nonaginta quinque annos, aliosque item filios procreavit,
31. et ita, peractis septingentis septuaginta septem annis, mortuus est.

32. Noa quingentenarius genuit Semum, Chamum et Japhetum.


CAPUT VI
1. Etiam hominum multitudo per orbem crescere incipiebat, quibus cum filiæ nascerentur,
2. earum pulchritudine capti hominum potentissimi, eligebant ex omni numero, quas ducerent uxores.
3. Tum Jova dixit: “Non perpetuo contendam animo cum hominibus, qui quidem caro sint. Itaque erit eorum ætas centum viginti annorum.”

4. Erant ea tempestate in terris Gigantes. Accedebant eo ex illis potentum conubiis nati heroes, homines ab omni memoria celebres.

5. Cum igitur videret Jova hominum vitia in terris crescere, eosque omnem animi conatum et cogitationem ad deteriora in dies singulos conferre,
6. pænituit eum fecisse homines in terris, animoque indoluit,
7. eamque ob rem statuit ipse secum homines a se creatos de terræ solo delere—nec solum homines, sed etiam pecora, et repentia, atque volucres—usque adeo ea fecisse pænitebat.

8. Noæ tamen fuit propitius,
9. cujus Noæ progenies sic se habet. Noa vir ætatis suæ justissimus ac integerrimus, et qui se ex Dei voluntate gereret,
10. tres filios genuit: Semum, Chamum et Japhetum.

11. Ceterum orbis terrarum adversus Deum depravatus, et injustitiæ plenus erat.
12. Quod cum videret Deus orbem terrarum esse corruptissimum, omniumque in terris mortalium perditissimos mores,
13. Cum Noa sic locutus est: “Omnium mihi rerum humanarum interitus statutus est, ut quorum injustitia terra ipsa referta est, eos ego cum terra ipsa aboleam.
14. Tu construito tibi arcam ex terebinthina materia, eamque loculatam, et pice intus forisque illitam.
15. Construendi autem ratio hæc esto, ut longitudo trecentos cubitos pateat, latitudo quinquaginta, altitudo triginta.
16. In ea fenestram facito, ipsam arcam superne in cubitum absolvito. Portam arcæ in ejus latere collocato. Arcam infima, altera, tertiaque contignatione distinguito.
17. Nam equidem in terras aquarum diluvium immittam, quo universa, quæ sub cælo vitalem spiritum ducunt, corpora perdantur, et omnia quæ sunt in terris extinguantur.
18. Sed tecum pactionem faciam, ut tu in arcam intres una cum tuis filiis, uxore et nuribus.
19. Eodem etiam de omnibus vita præditis corporibus conjuga paria inferes, ut tecum in vita supersint.
20. De singulis, inquam, volucrum quadrupedumque generibus, breviter de omnibus, quæ in terra moventur, paria ad te introibunt, ut conserventur.
21. Tu vero omnis generis cibaria, quæ sunt edendo, tum ad tuum, tum ad illorum victum comparata, ad te comportato.


CAPUT VII
1. Hæc omnia Dei mandata cum fecisset Noa, Jova eum ita est allocutus: “Ingredere tu, una cum omni tua familia, in arcam, quoniam quidem te animadverti esse omnium hujus sæculi in meo conspectu facile justissimum.
2. Ex omnibus quadrupedibus mundis septena tibi paria promiscui sexus assumito; ex immundis autem bina.
3. Ex volucribus item septena, etiam promiscui generis, ut eorum semen toto in orbe conservetur.
4. Nam hinc ad septem dies, ego in terras per quadraginta dies et totidem noctes depluam, et omnem quam feci rerum naturam ex orbe terrarum abolebo.”

5. Hæc omnia Noa ex Jovæ præcepto fecit.

6. Erat autem annos natus sescentos, cum aquis inundata terra est,
7. cujus diluvionis evitandæ gratia intravit in arcam una cum suis filiis, uxore et filiorum conjugibus.
8. De quadrupedibus quoque, tum mundis, tum immundis, atque etiam de volucribus, tum autem de omnibus humi repentibus,
9. paria ad eum in arcam convenerunt, ex maribus et feminis congregata, quemadmodum Deus ei præceperat.
10. Igitur cum septem illi dies præterissent, terram aquarum diluvies inundavit.

11. Anno ætatis Noæ sescentesimo, die secundi mensis septimo decimo proruperunt omnes Oceani fontes, reclusisque cæli meatibus,
12. quadraginta dies noctesque in terras perpluit.

13. Eodem illo die, quo Noa, et una ejus filii, Semus, Chamus et Japhetus, et uxor, et tres nurus ingressi sunt arcam,
14. cum eodem intravissent etiam ex omni genere bestiarum et pecorum, et humi serpentium, et volucrum tum oscinum, tum alatum,
15. ex omnibus, inquam, vitali spiritu præditis corporibus, cum paria ad Noam in arcam intravissent,
16. et ea quidem omnia conjuga, sicut ei præceperat Deus, conclusit eum Jova.

17. Deinde per quadraginta dies tanta terras inundavit eluvio, ut arca multitudine aquarum mota loco, et a terra sublata,
18. postremo aquis magis magisque super terras valescentibus ac succrescentibus, per undas ferretur,
19. quæ quidem tanto auctæ sunt incremento, ut earum redundantia omnes altissimi montes, quicumque sunt sub omni cælo, non solum obruerentur,
20. sed ad quindecim cubitorum altitudinem obruerentur.
21. Ita exstincta sunt omnia, quæ in terris movebantur corpora, tam volucrum, pecorum, bestiarum et omnium humi repentium, quam hominum.
22. Omnia, inquam, quæcumque in terra vitalem spiritum naribus ducebant, mortua sunt.
23. Ita deleta, et ex orbe terrarum sublata omni tam hominum, quam pecorum, serpentium, volucrumque natura, Noa tantum, et quæ cum eo capiebat arca, superfuerunt.


CAPUT VIII
1. Postquam autem viguerunt in terris aquæ centum quinquaginta dies, recordatus Noæ Deus, et omnium, quæ cum eo erant in arca, animalium et pecorum, ventum in terras immisit ad coercendas aquas.
2. Itaque obstructis profundi fontibus, cælique meatibus, cessavit pluvia de cælo.
3. Tum aquæ huc illuc ex terra diffluentes, jam tandem præteritis centum quinquaginta diebus, decrescebant,
4. et arca die septimo decimo mensis septimi super montes Ararat substitit.
5. Fiebant autem aquarum decrementa usque ad mensem decimum, cujus mensis die prima exstabant capita montium.

6. Et post quadraginta dies Noa, aperta arcæ fenestra, quam fecerat,
7. emisit corvum, qui egressus revertit, donec ab aquis exsiccata terra foret.
8. Dimisit item columbam, ad explorandum, utrum esset aquis levata terra.
9. Quæ cum, ubi vestigium poneret non inveniret, quod undique aquis erat cooperta terra, rediit in arcam ad Noam, qui illam extensa manu exceptam ad se in arcam intulit.
10. Postea exspectatis septem diebus aliis, emisit iterum columbam de arca,
11. quæ sub vespertinum tempus ad eum rediit, evulsum olivæ folium rostro ferens, ex quo Noa, terram esse detectam aquis, intellexit.
12. Exspectavit tamen septem alteros dies, deinde columbam emisit, quæ numquam postea ad eum rediit.

13. Uno autem et sescentesimo anno, primi mensis die primo, cum e terra effluxissent aquæ, Noa, amoto arcæ tegmento, vidit ex aquis emersisse terræ superficiem.
14. Secundi autem mensis die septimo decimo siccata terra,
15. Deus Noæ præcepit, ut exiret de arca,
16. una cum sua conjuge, et filiis, eorumque conjugibus,
17. educeret etiam secum omnia, quæ cum eo erant animalia, volucres, quadrupedes, et quæcumque humi serperent, ut per terras propagarentur, et multiplices fetus ederent.

18. Itaque exiit Noa una cum suis filiis, uxore, et nuribus,
19. cumque omni bestiarum, serpentum, volucrum—breviter cum omni genere eorum, quæ moventur in terris.
20. Deinde Jovæ construxit aram, in qua, adhibitis hostiis de omni mundorum pecorum volucrumque genere, solidum fecit sacrificium,
21. cujus odoris suavitate delectatus Jova, statuit ipse cum suo animo, numquam deinceps terram tanta diritate prosequi, propter homines (quorum conatus essent et studia prava, jam a pueris) ut iterum mortalia omnia perimeret, quemadmodum fecerat.

		22. “Nec umquam deinceps,” inquit,
		“quamdiu erit terra,
		sementis et messis,
		frigora et calores,
		æstates et hiemes,
		dies et noctes
		intermittent.”


CAPUT IX
1. Itaque Noæ et filiis ejus fecunditatem dedit Deus, ita dicens: “Fetificate, et terras numerosa subole complete.
2. Timori etiam et terrori este omnibus, tum terrestribus bestiis, tum aeriis volucribus. Omnia moventia, quæcumque terra edit, omnesque pisces aquatiles in vestram potestatem permittuntur.
3. Omnia, quæcumque vita prædita moventur, ad cibum adhibetote. Cuncta vobis, sicut herbarum viriditatem, concedo.

4. “Tantum ne carnem cum suæ animæ sanguine comedatis.
5. Vestri quidem sanguinis et ereptæ vitæ poenas cum ab omnibus bestiis expetam, tum hominum inter ipsos necem in auctorem cujusque vindicabo,
6. ut,

	“Quoniam ad divinam imaginem
		factus homo est,
	qui hominis sanguinem fuderit,
		ipsius invicem sanguis per hominem fundatur.
7. At vos, procreate, terramque genere vestro multipliciter propagando frequentate.”

8. Tum illud addidit:
9. “Atque ego jam foedus stabilio non modo vobiscum, et cum vestro in posterum semine,
10. verum etiam cum omnibus animalibus, quæ vobiscum sunt—cum volucribus, cum quadrupedibus, cum universis denique animalibus terrestribus, tum mansuetis, tum feris, una vobiscum, denique cum omnibus ex arca egressis, hoc est, cum omnibus animalibus terrestribus,
11. quo foedere vobis  satisdo, numquam amplius orbem terrarum diluvio aquarum ita corruptum iri, ut animalia cuncta perdantur.

12. “Pignus autem,” inquit, “quo pignore volo hoc inter me et vos, et omnia, quæ vobiscum sunt, animalia foedus in omnem æternitatem sanciri,
13. arcus meus est, quem pono in nubibus, quo sit icti inter me et terrarum orbem foederis indicium.
14. Hoc enim arcu videndo, si quando terras obnubilavero,
15. in memoriam redibo foederis inter me et vos, omneque animantium genus facta.
16. Ita fiet, ut numquam amplius aquæ in tantam illuviem excrescant, ut omnes res humanas corrumpant, cum ego hunc in nubibus arcum aspiciens, memoria repetam foedus hoc æternum, factum inter Deum et omnia, quæ in terris vivunt, animalia.

17. “Hoc igitur,” inquit, “hujus inter me et omnia terrarum animalia pacti foederis signum esto.”

18. Ergo ab illis tribus Noæ filiis, qui ex arca exierunt, Semo, Chamo et Japheto (quorum Chamus pater fuit Chanaanis),
19. totus terrarum orbis frequentatus est.

20. Noa autem agriculturam ingressus, vineam consevit,
21. ex qua vinum cum potavisset, inebriatus virilitatem in medio tabernaculo nudatam habuit.
22. Patris natura visa, Chanaanis ille pater Chamus id foras ad suos duos fratres retulit.
23. At Semus et Japhetus pallium suis amborum umeris imponunt, et retro gradientes, sui patris verenda tegunt, ita aversis vultibus, ut patris verenda non viderent.

24. Noa autem, edormito vino, ubi minimi natorum factum contra se rescivit, sic effatus est:


	25. “Infelix Chanaan,
		servus servorum
		fratrum suorum esto!
	26. Grates Jovæ Deo Semi,” inquit,
		“isque Chanaanem vectigalem habeto.
	27. Japhetum quoque amplificet Deus,
		efficiatque, ut in Semeis tabernaculis habitet,
		et Chanaanem vectigalem habeat.

28. Vixit autem Noa post diluvium annos trecentos quinquaginta,
29. Completisque nongentis quinquaginta annis, mortuus est.


CAPUT X
1. Sequitur de progenie filiorum Noæ, scilicet Semi, Chami et Japheti, quibus post diluvium nati sunt filii.

2. Japheto: Gomer, Magogus, Madæus, Javan, Thubal, Mesecus et Thiras.

3. Gomeri: Ascanas, Riphatus et Thogorma.

4. Javani: Elisa, Tharsis, Cittimus et Dodanimus.
5. Ab his divisi sunt gentium insularum fines, cum suam quisque linguam traherent, et varias variarum gentium efficerent nationes.

6. Chamus autem filios habuit, Chum, Misraimum, Phutum et Chanaanem.

7. Chus: Sabam, Hevilam, Sabatam, Ragmam et Sabathacam.

Ragma: Sabam et Dodanem.

8. Item Nembrodum genuit Chus, eum, qui primus fuit in terris fortissimus,
9. et ita fortis in Jovæ conspectu venator fuit, ut ex eo dictum illud natum sit: “Ut Nembrodus, fortis in Jovæ conspectu venator.”
10. Ejus regni caput fuit Babylon, Erecha, Accada et Calane in terra Samnara,
11. ex qua terra ortus Assur Ninivem condidit, et Robothir, et Chalam,
12. et Refem inter Ninivem et Chalam, urbem maximam.

13. Misraimus genuit Ludim, Ananim, Lahabim,
14. Naphtuim, Pathrusim, Cassubim, unde orti sunt Palæstini et Caphthorim.

15. Chanaan autem genuit primogenitum Sidonem, Hetum,
16. Jebusem, Amorrem, Gergesem,
17. Hevem, Arcem, Sinem,
18. Arvadem, Samarem et Hamathem.

Postea dispersæ sunt Chananæorum nationes,
19. qui his finibus continentur: A Sidone, qua vergunt ad Gerara, attingunt Gazam; qua spectant ad Sodomam et Gomorram, et Adamam, et Saboim, pertinent ad Lasam.

20. Atque hi quidem fuerunt a Chamo nati, qui in diversas colonias et gentes, diversis familiis et linguis evaserunt.

21. Semo quoque (qui fuit auctor omnium Hebræorum, et fuit major natu quam frater ejus Japhetus)
22. nati sunt Elamus, Assur, Arphaxadus, Lydus et Aramus.

23. Aramus filios habuit Usum, Hulem, Getherem et Massum.

24. Arphaxadus: Salam. Sala: Hebrem.
	
25. Heber: duos—unum Phalegum, a dividendo nominatum, quod ejus tempore divisa terra est; alterum Joctanem.

26. Joctan: Almodadum, Salephum, Hazarmotum, Jaram,
27. Hadoramum, Uzalem, Declam,
28. Obalem, Abimælem, Sabam, Ophiren, Hevilam, et Jobabum. Hi omnino fuerunt filii Joctanis,
29. quorum sedes initium capit a Mesa, vergit ad Sapharam montem orientalem.

30. Hi quidem a Semo nati, varias familias et linguas diversis gentium regionibus effecerunt.

31. Hæ sunt natorum Noæ familiæ, generibus et nationibus variæ, a quibus gentes per terras post diluvium propagatæ sunt.


CAPUT XI
1. Cum autem universus terrarum orbis eodem sermone atque oratione uteretur,
2. Cum illi ab oriente discederent, nacti sunt quemdam campum in terra Sanaara, ubi commorati
3. coeperunt invicem cohortari, ut lateres facerent coquerentque, quibus pro lapidibus, et bitumine pro harenato usi,
4. instituerunt urbem ædificare, et turrim, quæ fastigio cælum attingeret, ut sibi famam pararent, antequam per omnes terrarum tractus dispergerentur.

5. Ad illam urbem et turrim, quæ ab hominum genere construebatur, visendam descendit Jova.
6. Sic enim dicebat: “En populus unus, qui eodem sermone cunctus utitur, hæc audet facere. Nihil jam erit, quod conantes non efficiant.
7. Age jam, descendamus, et ibi eorum sermonem ita confundamus, ut alii aliorum orationem non intellegant.”

8. Itaque eos illinc per omnes terras dissipavit. Ita urbis omissa constructio est,
9. ex quo Babylon nominata fuit, quia ibi confudit Jova omnium mortalium linguas, et indidem eos in omnes terrarum regiones disjecit.

10. Sequitur de Semi progenie.

Semus centum annos natus genuit Arphaxadum, biennio post diluvium,
11. post quem genitum vixit quingentos annos, alios interea promiscuo genere liberos procreans.

12. Arphaxadus anno ætatis suæ quinto et tricesimo genuit Cainanem,
13. vixitque Arphaxadus post genitum Cainanem annos trecentos triginta, alios interim liberos procreans, atque ita mortuus est.

14. Cainan anno ætatis suæ centesimo tricesimo genuit Salam,
15. vixitque quadringentos tres annos post, aliis interea liberis procreandis.

16. Sala anno tricesimo genuit Hebrem,
17. vixitque insuper annos tres et quadringentos, aliosque liberos habuit.

18. Heber anno tricesimo quarto genuit Phalegum,
19. vixitque annos quadringentos triginta post, aliosque interea liberos habuit.

20. Phalegus anno tricesimo genuit Reum,
21. vixitque postea annos ducentos supra novem, aliosque interea liberos habuit.

22. Reus anno tricesimo secundo genuit Sarugum,
23. vixitque postea annos septem et ducentos, aliosque interea liberos habuit.

24. Sarugus anno tricesimo genuit Nachorem,
25. vixitque ducentos annos postea, aliosque interea liberos habuit.

26. Nachor anno vicesimo nono genuit Tharam,
27. vixitque postea annos centum undeviginti, aliosque interea liberos habuit.

28. Tharæ genus sic se habet.

Thara septuagenarius genuit Abramum, deinde Nachorem et Haranem,
29. quorum Haran genuit Lotum,
30. mortuusque est Haran præsente Thara patre suo in terra patria, Ure Chaldæorum.
31. Abramus autem et Nachor duxerunt uxores. Abramus Saraim nomine, Nachor Melcam, Haranis filiam (habuit enim ille Melcam et Iscam.)
32. Sed erat Sarais sterilis et sine subole.

33. Thara autem adhibitis Abramo filio, et Loto suo ex Harane nepote, et Sarai sua nuru, Abrami conjuge, Ure Chaldæorum profectus, in terram Chananæam ire contendit. Et ad Charram pervenerunt, ibique commorati sunt.

34. Ibi Thara quintum et ducentesimum ætatis annum agens moritur.


CAPUT XII
1. Abramum autem Jova sic allocutus est: “Emigra ex tua terra, ex patria, ex domo paterna, in terram, quam tibi ostendam.

	2. Ego ex te magnam gentem deducam; 
		te beabo; 
	te magno faustoque 
		nomine augebo.
	3. Et optantes tibi felicia felicitabo; 
		tuos detestatores detestabor. 
	In te omnes orbis 
		beabuntur nationes.”

4. Igitur Abramus, ut est ei præceptum a Jova, profectus est comite Loto. Erat autem annos quinque et septuaginta natus, cum Charra profectus est,
5. secum ducens Saraim uxorem, et Lotum fratris filium, cum omnibus, quas pepererant, facultatibus, atque animantibus, quas apud Charram comparaverant, et in Chananæam ire contendit. Postquam in Chananæam pervenerunt,
6. ubi Abramus in eam terram progressus, pervenit ad Sichemam, locum quemdam ad planitiem Moræ, cum essent tum in terra illa Chananæi,
7. apparuit ei Jova, promisitque sese ejus semini terram illam daturum. Itaque ille aram ibidem construxit Jovæ, qui ei apparuerat.

8. Inde se in montem quemdam, qui erat Betheli ad orientem, contulit, et tentorium fixit, Bethel a mari, Haim ab oriente habens, ibique exstructa Jovæ ara, Jovæ nomen invocavit.

9. Ita dum pergens ad meridiem accedit,
10. orta in ea regione fame, coactus est, ea ingravescente, descendere in ægyptum, illic peregrinaturus.
11. Quo jam appropinquans, cum Sarai uxore sua sic loquitur: “Video te mulierem esse formosam.
12. Quod si te viderint ægyptii, et intellectum fuerit, meam esse conjugem, me interficient, te incolumi.
13. Quamobrem dicito, te meam esse sororem, ut tua causa atque opera meæ utilitati salutique consulatur.”

14. Ergo ubi pervenit Abramus in ægyptum, et viderunt ægyptii mulierem forma esse tam eleganti,
15. visamque etiam Pharaonis proceres, apud Pharaonem laudaverunt, arcessita mulier est domum Pharaonis,
16. qui ejus causa Abramum ipsum beneficiis prosecutus, eum ovibus, capris, bubus, asinis, servis, ancillis, asinabus et camelis donavit.

17. Sed cum magnis a Jova cladibus, propter Saraim Abrami conjugem, Pharao ejusque domus afficeretur,
18. Abramum evocat, et apud eum verbis expostulat, quod suam esse conjugem ipsi non indicasset,
19. et quod sororem dicendo in causa fuisset, ut ipse eam sibi in matrimonium copularet. Sed tamen nunc suam sibi uxorem haberet, et abiret.
20. Mandavit etiam certis hominibus, ut eum et uxorem cum omnibus suis facultatibus deducerent.


CAPUT XIII
1. Ita ascendit ab ægypto Abramus et ejus uxor, cum omnibus suis copiis, comitante Loto. Et contendit in meridiem,
2. pecore, argento, auroque locupletissimus,
3. pervenitque suis itineribus a meridie ad Bethel, in eum locum, in quo ante tentorium habuerat, inter Bethel et Haim,
4. quo in loco prius altare fecerat, ibique Jovæ nomen invocavit.

5. Lotus quoque Abrami itineris comes, ovibus, et capris, et bubus, et tentoriis ita abundabat,
6. ut cum jam præ multitudine copiarum una regione capi et simul habitare non possent,
7. exoriretur controversia inter Abrami et Loti pecorum pastores, Chananæis tum et Pherezæis terram illam incolentibus.

8. Qua de re Abramus cum Loto sic egit: “Equidem nolim esse discidium inter me et te, interque meos et tuos pastores, qui homines simus consanguinei.
9. Jam universa tibi regio patet. Liberum tibi facio a me quam velis in partem discedere, ipse in diversam abiturus.

10. Tum Lotus animadvertens omnem Jordanis planitiem esse irriguam (nam Sodomam et Gomorram Jova nondum everterat) et Jovani pomarii similem, aut ægyptii soli, vergentem ad Sigorim,
11. eam omnem sibi delegit, et ab oriente discessit. Ita alius alio digressi sunt,
12. et Abramus in Chananæa, Lotus in oppidis campestribus habitavit, tetenditque ad Sodomam,
13. cujus Sodomæ homines erant improbissimi, et in Jovam flagitiosissimi.

14. Post digressum ab Abramo Lotum, Jova cum Abramo sic locutus est: “Erige oculos, et istinc circumspice ad septentriones, ad austrum, ad orientem et ad occidentem.
15. Nam quamcumque tui terram vides, eam omnem tibi ego dabo, et tuo semini in sempiternum,
16. quod quidem semen pulveri terræ coæquabo, ut id qui numerare possit, idem possit et pulverem numerare.
17. Quare age, terram longe lateque peragra, nam eam quidem tibi dabo.”

18. Abramus autem in querquetum Mambræ, quod est in Hebrone, migravit, ibique consedit, et Jovæ aram exstruxit.


CAPUT XIV
1. Comissum est autem proelium quoddam inter Amraphelem Sanaaræ, Ariochum Elaseris, Codralomorem Elamitarum, et Thadalem Gojorum regulos,
2. et Baram Sodomæ, Bersam Gomorræ, Saneabum Admæ, Semebrem Seboimorum regulos, et Balæ, (quæ eadem Sigoris) regulum,
3. in valle Siddæa, quæ nunc est lacus salsus.
4. Cum enim hi posteriores reguli Codralomori duodecim annos servivissent, et anno decimo tertio defecissent,
5. Codralomor anno decimo quarto, et ejus comites reguli, domo egressi fuderunt Raphænses apud Astarotha in Carnanibus, et Zuzenses apud Hamum, et Emenses apud Savem in Cariathensibus,
6. et Chorios in montanis Seiris ad Pharanem, quæ planities est ad deserta.
7. Inde reversi venerunt ad fontem Mispat, id est, Cadem, omnemque Amalechitarum agrum, atque etiam Amorræos, qui Hasasonthamar incolebant, vicerunt.

8. Tum illi quinque reguli posteriores domo egressi,
9. proelio cum his quattuor decertarunt in valle Siddæa,
10. quæ vallis puteis bituminis passim abundabat.
11. Ibi pulsis superatisque Sodomæ et Gomorræ regulis, reliqui fuga montes petiverunt.
12. Victores autem, omnibus Sodomæ et Gomorræ fortunis, et commeatu direpto, abibant,
13. secum etiam Lotum fratris Abrami filium, Sodomæ incolam, cum suis facultatibus abigentes.

14. Ea res ut est Abramo Hebræo per quemdam, qui ex proelio evaserat, nuntiata (incolebat autem Abramus in querqueto Mambræ Amorræi, fratris Escolis et Aneris, qui erant cum ipso Abramo foedere conjuncti),
15. et intellexit, captum esse cognatum suum, vernas, quos domi natos habebat, trecentos octodecim expedit, illosque ad Danem usque consequitur.
16. Et suis servis in aciem instructis, eos noctu aggressus superat, quos deinde persecutus ad Chobam, quæ ad sinistram Damasci posita est,
17. rediit cum omni præda, Lotumque cognatum suum cum suis fortunis, nec non mulieres et reliquos homines reduxit.

18. Ei ex hac Codralomoris et ejus sociorum regulorum cæde revertenti, Sodomæ rex obviam processit in Savem, quæ vallis est regia.

19. Melchisedechus quoque Solymæ rex, et supremi Dei sacerdos, panem protulit et vinum,
20. Abramumque faustis ominibus prosequens inquit:

	“Gratulor Abramo a supremo Deo, 
		auctore cæli atque terræ,
	21. et simul ipsi supremo Deo grates ago, 
		qui tuos hostes tibi in manus compegerit.”
Ei Abramus quoque decumas omnium rerum dedit.

22. Tum ab Abramo petiit Sodomæ rex, ut homines sibi redderet, ceteras res ipse sibi retineret.

23. At Abramus: “Jovam ego tibi,” inquit, “summum Deum, cæli terrarumque conditorem, sublata ad eum manu, testor,
24. me ex tuis omnibus ne pilum quidem ablaturum, ne tu forte dicas, Abramum abs te esse ditatum,
25. præter victum dumtaxat juvenum, et partem eorum, qui mecum profecti sunt, Aneris, Escolis et Mambræ, nam hi suam partem auferent.”


CAPUT XV
1. His rebus gestis, Jova cum Abramo per visum locutus est ad hunc modum:

	“Bono animo es, Abrame. 
		Ego tibi præsidium 
		et abunde magnum præmium ero.

2. Cui Abramus: “Domine Jova,” inquit, “quidnam mihi dabis, cum orbus agam, sitque meæ domus successor futurus Damascenus Eliezer?
3. En tu mihi nullam prolem dedisti,” inquit, “et est mihi meus famulus heres futurus.”

4. At Jova: “Non iste,” inquit, “sed ex tuis visceribus enascetur, qui tibi heres erit.”
5. Deinde eo foras educto, “Aspice,” inquit, “in cælum, et stellas enumera, si enumerare potes. Atqui tam numerosa futura est tua progenies,” inquit.

6. Tum ille Jovæ credidit, id quidem Jova ei justitiæ duxit,
7. et cum sic affatus est: “Ego sum Jova, qui te Ure Chaldæorum eduxi, ut hujus tibi terræ possessionem traderem.”

8. Cui ille: “Domine Jova,” inquit, “unde sciam, eam esse me possessurum?”

9. Tum Jova ei præcepit, ut sumeret juvencam trimulam, et capram trimulam, et arietem trimulum, et turturem, et pipionem,
10. quæ omnia ubi cepit, cetera dissecuit media, et partes singulas singulis ex adverso opposuit, sed aves non dissecuit.
11. Tum alites ad cadavera devolantes abegit.

12. Sub occasum autem solis, somno oppressum, et magno tenebrarum terrore correptum Abramum, ille sic allocutus est:
13. “Scito, posteros tuos peregrinos futuros esse in terra extraneorum, et eorum servitutem ac injurias annis quadringentis perpessuros.
14. Sed illam ego gentem, cui servient, ulciscar, exibuntque tandem cum magnis opibus.
15. Tu vero ad majores tuos quiete discedes, et bene acta senectute sepelieris.
16. Huc autem redibunt quarto sæculo, quoniam  nondum ad summum pervenit improbitas Amorræorum.”

17. Post solis occasum, oborta caligine, ecce quoddam fumidum incendium et fax ignea inter frusta illa intermeavit.
18. Eo die feriit Jova cum Abramo foedus in hæc verba: “Hanc ego tuo semini terram do a flumine ægypti, ad flumen magnum, id est, Euphratem—\Versus videlicet Cenæos, Ceanezæos, Cadmonæos,
19. Hettæos, Pherezæos, Raphænses,
20. Amorræos, Chananæos, Gergesæos et Jebusæos.


CAPUT XVI
1. Sarais autem Abrami conjunx, cum nihil ex eo peperisset, et ancillam haberet ægyptiam, nomine Hagarem,
2. Abramum summonuit, ut (quoniam se Jova gignere prohiberet) cum ancilla rem haberet, si forte per eam posset ipsa liberos consequi.

Ad quod, consentiente Abramo,
3. illa ei Hagarem ægyptiam ancillam suam in matrimonium dedit, annis decem, postquam ille Chananææ incola erat.
4. Hic cum Hagare rem habuit, gravidamque fecit.

Atque illa gravidam se factam sentiens, eram suam præ se contemnebat.
5. Qua de re Sarais apud Abramum questa est his verbis: “Mihi per te sit injuria. Ego tibi meam ancillam in complexum tradidi, et ei nunc gravidam se esse sentienti in contemptum veni. Jova sit inter me et te vindex.”

6. Ad hæc Abramus Sarai respondit: “Ancillam tuam in potestate habes. Ei facito, quod tibi visum fuerit.” Itaque cum deinceps eam Sarais durius tractaret, illa ab ea aufugit,
7. quam nactus Jovæ angelus ad fontem aquæ in solitudine, apud viam, qua Sur itur,
8. sic locutus est: “Hagar, ancilla Sarais, undenam venis? Et quo tendis?”

Et illa: “Saraim ego eram meam fugio,” inquit.

9. Tum angelus: “Revertere ad eram tuam, et ejus te manui summittito.
10. Equidem ita numerosam prolem tibi conciliabo,” inquit ei Jovæ angelus, ”ut præ multitudine numerari non possit.

	11. Jam vero conceptum 
		geris filium, 
	quem, ubi pepereris, 
		Ismælem nomine appellabis, 
	quoniam exaudivit Jova tuam miseriam.
		12. Is erit ferus homo, 
		omnibus infestus, 
	ab omnibus infestatus, 
		et adversus omnes fratres suos consistet.

13. Igitur illa Jovam, qui se allocutus erat, sic nominavit: “Deus es videns me; hic nimirum a tergo vidi,” inquit, “videntem me.”
14. Atque inde puteus Lahærois nominatus est. Is est inter Cadem et Barad.

15. Postea Abramo filium peperit, quem Abramus Ismælem nomine vocavit,
16. in cujus nativitate agebat ipse annum sextum supra octogesimum.


CAPUT XVII
1. Deinde nonum et nonagesimum annum agenti apparuit Jova, et sic cum eo locutus est: “Ego sum Deus omnipotens. Vive ad meum præscriptum, et esto integer,
2. et faciam foedus tecum, teque majorem in modum amplificabo.”

3. Hic Abramus in faciem procubuit, et Deus, ut loqui coeperat, dixit:
4. “Mihi jam foedus initur tecum, ut tu multitudinis gentium pater evadas,
5. nec amplius Abrami nomine vocaberis, sed Abrahami, quia te patrem multitudinis gentium effecturus sum.
6. Te ego ingenti subolis incremento augebo, atque ex te gentes, etiamque reges orientur.
7. Foedus autem ejusmodi facio, ut non solum ad te, sed etiam ad profecturum ex te posterorum genus pertineat, idque in perpetuum, ut Deus et tibi sim, et illis,
8. utque terram, cujus tu peregrinus es, videlicet totam Chananæam, et tibi et tuis posteris tradam in possessionem sempiternam, simque iis Deus.

9. “Tu quoque vicissim,” inquit Deus Abrahamo, “et tuorum omne futurum genus, foedus meum conservatote,
10. quod erit hujusmodi: Omnes vestri mares circumcidentur.
11. Circumcidetis autem membri vestri præputium, quod sit icti inter me et vos foederis indicium,
12. idque facietis octavo post nativitatem die, cujuscumque generis mares erunt, sive domi nati, sive argento coempti et alienigenæ, ex alio quocumque genere quam es tuo orti,
13. ut ita circumcisis omnibus tam domi natis, quam pecunia comparatis, vestra corpora signata sint nota hujus mei foederis sempiterni.
14.  Mares autem præputiati, et præputia non circumcisa habentes, ex suorum numero tollentur, ob violatum foedus meum.

15. “Saraim quoque uxorem tuam,” inquit, “jam non Saraim vocabis, sed ei Sara nomen erit,
16. quam ego fecundabo, et tibi ex ea filium dabo, ut ea fecunditate gentes ex sese progeneret, et ex ea etiam reges populorum oriantur.”

17. Hic Abrahamus, cum in faciem subridens incubuisset: “Scilicet,” inquit ipse secum, “aut centenarius gignet, aut nonagenaria Sara pariet.
18. Utinam modo facias,” inquit, Deum alloquens, “ut propagetur Ismæl.”

19. Et Deus: “Immo Sara ipsa uxor tua,” inquit, “pariet ex te filium, quem tu Isaacum nomine vocabis, cum quo ego foedus, et quidem sempiternum inibo, in quo foedere ejus quoque futura progenies comprehendetur.
20. De Ismæle quoque te exaudiam, eumque fecundabo et tanto subolis incremento augebo, ut genitis duodecim principibus, per me in gentem magnam evadat.
21. Sed cum Isaaco, quem tibi Sara hoc proximi anni tempore pariet, foedus faciam. 
22. Hæc locutus Deus, finem fecit, et ab Abrahamo discessit.

23. Abrahamus, assumpto Ismæle filio suo, et omni sua familia tum vernaculorum, tum empticiorum, et alienigenarum marium, illo ipso die, quo Deus eum allocutus est, omnium præputia circumcidit,
24. ipseque annum agens nonagesimum nonum circumcisus est,
25. Ismæl autem decimum tertium.
26. Ita eodem die circumcisi sunt Abrahamus et ejus filius Ismæl,
27. et una cum eo omnes domestici, tum vernæ, tum ex natione peregrina coempti.


CAPUT XVIII
1. Præterea apparuit ei Jova in querqueto Mambræ. Cum enim per æstum diei ad januam tabernaculi sederet,
2. conspexit homines tres, qui ei ex adverso erant, quibus visis, ex tabernaculi ostio occurrit obviam, iisque summisse salutatis, dicit:
3. “Domine, si vis mihi gratissimum facere, noli me tuum præterire.
4. Lavabitis pedes paucula aqua adhibita, deinde sub arbore requiescetis.
5. Ego interea depromam frustum panis, quo animos vestros recreetis, postea perrecturi. Nam hæc vobis ad vestrum me deflectendi causa est.”

Cui illi: “Fac ut dixisti.”

6. Atque ille in tabernaculum ad Saram festinat, eique mandat, ut tria sata farinæ siligineæ properet, et ea depsta panes depstinos conficiat.

7. Ipse ad armentum currit, vitulumque tenerum et bene habitum tradit famulo, qui eum facere properet.
8. Deinde illis butyrum, et lac, et quem fecerat vitulum apposuit. Ipse, iis sub arbore comedentibus, astabat.

9. Tum illi: “Ubi est Sara, uxor tua?” inquiunt.

“Adest,” inquit Abrahamus, “in tabernaculo.”

10. Atque ille: “Cum revisam te,” inquit, “anno vertente, habebit Sara uxor tua filium.”

Hæc Sara ex postico tabernaculi audiens,
11. et quod Abrahamus et Sara senes erant atque ætate provectiore, et quod ipsa jam menstrua pati desierat,
12. risit ipsa secum. “Postquam jam vieta sum,” inquit, “indulgebo, credo, voluptati, cum meus etiam dominus ita sit senex?”

13. Tum Jova Abrahamo: “Cur tandem ridet Sara?” inquit, “negans se genituram, quia consenuit.
14. Estne res ulla, quam Jova non possit? Futurum est, inquam, ut cum ego te hoc tempore, anno vertente, revisam, habeat Sara filium.”

15. Sara vero negavit. “Non risi,” inquit. Metuebat enim.

Cui ille: “Immo vero risisti.”

16. Deinde homines inde consurgunt, et ad Sodomam se convertunt. Quos cum Abrahamus deducendi gratia comitaretur,
17. Jova sic loquitur: “Egone ut Abrahamum celem de eo, quod sum facturus,
18. cum sit Abrahamus gentis maximæ et potentissimæ futurus auctor, cumque in eo omnes orbis nationes sint felicitandæ?
19. Nam scio, suis eum liberis et porro suæ in posterum stirpi præcepturum esse, ut ad Jovæ normam vitam dirigentes justitiam colant, atque jus, ut Jova Abrahamo promissa præstet.”

20. Deinde sic loquitur: “Video magnas esse querelas de tot tantisque Sodomitarum flagitiis.
21. Itaque statui illo descendere, et explorare, utrum, quemadmodum querelis ad me perlatum est, sint plane profligati, an non sint.”

22. Hic hominibus inde digressis, et Sodomam ire contendentibus, Abrahamus, qui adhuc ante Jovam stabat,
23. accedit, et: “Etiamne bonos,” inquit, “una cum improbis perdes?
24. Si erunt quinquaginta viri boni in urbe, an etiam perdes? Neque ignosces illi loco propter illos quinquaginta bonos, qui erunt in eo?
25. Absit, ut committas, ut interficias bonos cum malis, eodemque numero probos habeas et improbos. Absit, ut qui totum orbem terrarum æquitate moderatur, is æquitate non utatur.

26. Cui Jova: “Si in urbe Sodoma quinquaginta viros bonos,” inquit, “invenero, eorum gratia toti loco ignoscam.”

27. Et Abrahamus: “Audacter,” inquit amplius loquens, “facio, qui Dominum meum alloquar, cum sim ipse pulvis et cinis.
28. Sed tamen de quinquaginta bonis aberunt forsitan quinque, an propter quinque evertes totam urbem?”

“Non evertam,” inquit ille, “si illic quadraginta quinque invenero.”

29. “Quid,” inquit rursum Abrahamus, “si quadraginta?”

“Etiam propter quadraginta abstinebo.”

30. “Quæso Domine,” inquit Abrahamus, “ne ægre feras, si pergo quærere. Quid si triginta?”

“Non faciam,” inquit ille, “si illic invenero triginta.”

31. Et Abrahamus: “Ne ego audax, qui cum Domino meo colloquar. Quid si viginti?”

Et ille: “Etiam propter viginti non exscindam.”

32. Tum Abrahamus: “Hoc te postremum interrogabo, Domine, si tibi gravis non sum: Quid si decem?”

“Etiam propter decem non evertam,” inquit.


CAPUT XIX
1. Tum Jova, facto cum Abrahamo loquendi fine, discessit. Abrahamus eodem, unde digressus erat, reversus est. Angeli autem illi duo ad Sodomam sub vesperum pervenerunt. Eos conspicatus Lotus, qui tum in porta Sodomæ sedebat, processit iis obviam, cumque summisso ad terram vultu salutavisset,
2. rogat, Domini eos nomine appellans, ut ad se in eam noctem devertant, lavaturi pedes, et postridie reliquum itineris aggressuri.

Recusantes et sese in foro pernoctaturos dicentes,
3. adeo urget, ut ad eum deverterint, iisque domum deductis cenam dedit, coctis sine fermento panibus.
4. Capto cibo, nondum cubitum discesserant, cum Sodomitani juvenes, senes, denique universus ad unum populus domum obsidebant,
5. et Lotum nomine vocantes clamabant: “Ubi sunt homines isti, qui ad te in hanc noctem venerunt? Produc ad nos, ut eos cognoscamus.”

6. Tum Lotus ad eos extra fores egressus, clauso post se ostio dicit:
7. “Nolite, quæso, fratres, scelus facere.
8. Sunt mihi filiæ duæ, quæ viri notitiam non habuerunt. Eas malo vobis ad vestram libidinem producere, quam si quid in hos homines gravius consulatis, qui ideo sese sub mei tecti præsidium commiserunt.”

9. Tum illi, jusso paulisper recedere Loto, enimvero non ferendum esse dicere, ut, qui unus ad peregrinandum venisset, is aliis facienda præscriberet. Simulque ei graviora quam hospitibus minantes, magno impetu in hominem facto, ad ostium perrumpendum accedunt.

10. Sed hospites, Loto manibus suis intro ad se recepto, ostium obseraverunt.
11. Tum illis, qui pro foribus erant, a minimo ad maximum, tantam cæcitatem injecerunt, ut ostium invenire frustra conarentur.

12. Deinde Lotum admonuerunt, ut, si quem præterea haberet illic generum, aut liberos, quidquid denique in urbe haberet, illinc educeret,
13. nam sese jam eum locum esse perdituros, ad hoc ipsum a Jova missos, qui tantorum flagitiorum querelis offensus esset.

14. Tum Lotus egressus, generos suos, qui ejus filias duxerant, convenit, hortaturque, ut ex eo loco emigrent, Jovam enim eversurum esse urbem. Sed illi eum jocari sunt arbitrati.

15. Et jam sub auroræ ortum urgebant angeli Lotum, ut uxorem et duas, quæ in præsentia aderant, filias educeret, ne civitatis culpam lueret.

16. Cunctantem homines manu prehendunt, nec non ejus conjugem, atque filias, propterea quod ei parcebat Jova, et extra urbem educunt atque sistunt.
17. Eo educto, “Cave,” inquit ille, “si tuam salutem amas, ne post tergum respicias, neve usquam toto in campo consistas, sed evadas in montem, ne pereas.”

18. Quibus Lotus: “Hoc mihi quæso,” inquit, “remitte Domine,
19. postquam pro tua benignitate tanto me obstringis beneficio, ut meam salutem conserves. Ego certe in montem evadere non potero, quin exitio correptus exanimer.
20. Est hic propinquum quoddam oppidulum, ad confugiendum opportunum. Liceat mihi eo me recipere, et ita saluti meæ prospicere—est sane perparvum.”

21. Cui ille: “Etiam hac in re,” inquit, “tibi indulgebo, ut oppidum istud non eruam.
22. Matura eo te recipere, neque enim mihi fas est quidquam facere, donec eo perveneris.” Atque hanc ob causam oppidum Sigoris nominatum fuit,
23. in quod postquam Lotus, terris oriente sole, ingressus est.

24. Jova ab se de cælo sulphur et ignem in Sodomam et Gomorram depluit,
25. urbesque illas, et totum planum tractum, omnesque urbium incolas, et terræ stirpes funditus evertit. 
26. Uxor autem Loti, quæ eum sequebatur, respexit, et in statuam salis versa est.

27. Mane ubi surrexit Abrahamus, ex eo loco, ubi in Jovæ conspectu steterat,
28. aspiciens Sodomam et Gomorram versus, et omnem campum, conspicit exhalantem ex terra vaporem, qualis esse solet calcariæ.

29. Et Abrahami quidem recordatione Deus Lotum e media emisit ruina, dum urbes illius planitiei, quarum Lotus erat incola, evertit.

30. Lotus autem Sigori degere non ausus, ab ea discessit, et in monte cum duabus suis filiabus in quadam spelunca habitavit.
31. Earum autem filiarum natu major cum minore egit, ut quoniam pater consenuisset, nec quisquam in terra vir superesset, a quo, sicut ferret omnium mortalium natura, comprimerentur,
32. patrem vino invitarent, et ex ejus concubitu proli consulerent.

33. Ergo ei vinum ea nocte largius miscent, et cum patre grandior natu filia concumbit, neque ille eam neque cubantem sensit, neque surgentem.

34. Postridie demonstrat grandior juniori, sese pridie cum patre cubuisse. Hortatur, ut ei vinum etiam in proximam noctem largius præbeant, et cum eo ipsa vicissim cubet, ut ex patre suboli prospiciant.
35. Quod cum illa fecisset, et idem evenisset, ut neque cubantem ille neque surgentem sentiret,
36. conceperunt ex patre duæ Loti filiæ,
37. quarum grandior filium peperit, quem Moabum nuncupavit. Ex eo prognati sunt Moabitæ, qui etiamnum manent.
38. Minor item filium, cui Bennammi nomen fecit, a quo nati sunt Ammonitæ, qui hodie etiam durant.


CAPUT XX
1. Abrahamus autem inde versus meridiem profectus, consedit inter Cadem et Sur, et Geraris peregrinatus est.
2. Ibi cum Saram pro uxore sororem esse diceret, curavit Abimelechus, rex Gerarorum, eam ad se arcessendam.

3. Sed eum Deus noctu in somnis convenit, his verbis: “Scias tibi moriendum esse propter eam, quam duxisti, mulierem, quæ quidem habeat maritum.”

4. Hic Abimelechus, qui eam non attigisset: “Domine,” inquit, “etiamne insontes interficies?
5. Nonne cum mihi et ipse sororem et ipsa fratrem suum esse dixerit? Hoc sincera mente intemeratisque manibus feci.”

6. Cui Deus in somnis: “Et ego scio,” inquit, “istud te sincera mente fecisse, et ideo te facinus contra me admittere prohibui, neque, ut cum ea rem haberes, permisi.
7. Sed nunc redde mulierem viro, qui vates est, ut eo deprecatore salutem impetres. Quod nisi reddis, scias, et tibi et tuis omnibus esse moriendum.”

8. Mane surgit Abimelechus, convocatisque suis omnibus, rem omnem apud eos exponit, qua ex re magnus eos metus incessit.
9. Deinde evocatum Abrahamum sic alloquitur: “Quid fecisti nobis, aut quid adversum te commisi, ut mihi meoque regno tantam noxam importares? Certe contra officium adversus me fecisti.
10. Quid tibi veniebat in mentem, cum istud faceres?”

11. Cui Abrahamus: “Verebar,” inquit, “ne, si forte nulla hoc in loco vigeret religio, uxoris meæ causa occiderer.
12. Quamquam etiam vere mea soror ex patre est, ex matre non item; verum ea sum usus conjuge.
13. Sed cum me Deus a domo paterna abstraheret, ab ea in beneficii loco petivi, ut, quemcumque in locum veniremus, suum me esse fratrem diceret.”

14. Tum Abimelechus Abrahamo pecora, et boves, et servos, et ancillas dedit, et Saram uxorem reddidit,
15. atque ita dixit: “Mei tibi fines patent; ubicumque visum erit, habites licet.”

16. Deinde Saram alloquens: “Fratri tuo,” inquit, “dedi mille argenteos, qua tu tui pudoris defensione apud omnes et tuos utaris et alienos.”

17. Deinde Abrahamo deprecante, Abimelechum Deus, ejusque uxorem et ancillas sanavit, et iis gignendi vim restituit,
18. nam propter Saram Abrahami conjugem omnes Abimelechi domus uteros obsignaverat.


CAPUT XXI
1. Saræ autem Jova adfuit, ut prædixerat, eique promissa præstitit,
2. ut conceptum ex Abrahamo jam sene filium ad promissum illi a Deo tempus pareret,
3. quem Abrahamus Isaacum nominavit,
4. et octavo a nativitate die (ut erat a Deo jussus) circumcidit,
5. ipse tum annum agens centesimum, cum ei Isaacus filius natus est.

6. Sara autem hæc verba protulit: “Ridere me fecit Deus; hoc quicumque audiet, arridebit mihi.
7. Quis umquam,” inquit, “dixisset Abrahamo, Saram liberos esse lactaturam? Et tamen ejus senectæ filium peperi.

8. Cum autem grandescens jam puer Isaacus esset ablactandus, ipso ablactandi die, magnum Abrahamus fecit convivium.
9. Cumque animadvertisset Sara filium Hagaris ægyptiæ, quem ex Abrahamo pepererat, Isaaco filio suo illudentem,
10. ita dixit Abrahamo: ”Ejice hanc ancillam ejusque filium, neque enim hujus ancillæ filius cum filio meo Isaaco in hereditatem veniet.”

11. Ea res cum Abrahamo propter suum filium magnopere displiceret,
12. Deus eum sic monuit: “Noli pueri et ancillæ tuæ vicem dolere, sed Saræ hoc toto in negotio obtempera, nam tibi ex Isaaco denominabitur progenies,
13. quamquam ancillæ quoque filium in gentem propagabo, quia tua proles est.”

14. Igitur mane surgit Abrahamus, panemque et aquæ lagenam Hagari dat, et ejus puerique umeris imponit, eamque amandat. Quæ cum in deserta Bersabæ venisset, ibique erraret,
15. consumpta lagenæ aqua, puerum sub quemdam fruticem abjicit.
16. Ipsa, ne morientem videret, recedit, et cum ab eo teli jactum distaret, e regione sedens ploratum edere incipit.

17. Sed audita a Deo pueri voce, Dei angelus Hagarem de cælo appellavit. “Quid habes, Hagar?” inquit. “Bono es animo, nam pueri vocem Deus ex eo, in quo est, loco exaudivit.
18. Surge, et puerum manu prehensum alleva, nam ex eo magnam ego gentem efficiam.”

19. Deinde divinitus apertis ejus oculis, animadvertit aquæ puteum, ad quem accessit, et, repleta lagena aquæ, puero bibere dedit.

20. Hic puer Deo secundo crevit, et silvestrem vitam agens fuit sagittarius.
21. Incoluit autem in solitudine Pharane. Ei mater uxorem locavit ex ægypto.

22. Per id tempus Abimelechus cum sui exercitus duce Phicole, Abrahamum hujusmodi verbis adortus est: “Quoniam quidem adest tibi Deus in omnibus tuis negotiis,
23. jura mihi per Deum in præsentia, te neque mihi, neque meis natis aut nepotibus nociturum, contraque, qua ego sum benignitate erga te usus, eadem te erga me et terram, quæ te peregrinum accipit, esse usurum.”

24. Hic Abrahamus, jurejurando condicto,
25. cum illo expostulat de aquæ puteo, quem illius servi per vim occupaverant.

26. Et Abimelechus: “Ego vero nescio,” inquit, “quis rem istam fecerit, neque tu de ea fecisti me certiorem, neque ego ante hodiernum diem audivi.”

27. Tum Abrahamus oves et boves sumpsit, et Abimelecho tradidit, atque ita foedus inter se percusserunt.
28. Cumque seorsum statuisset Abrahamus agnas septem,
29. dixit Abimelechus: “Quorsum istas septem agnas seposuisti?”

30. Cui ille: “Ut tu, his septem agnis de mea manu acceptis,” inquit, “testis mihi sis, hunc a me esse depressum puteum.”

31. Et hanc ob causam vocatus est locus ille Bersaba, quod illic duo illi juravissent.

32. Igitur icto apud Bersabam foedere, Abimelechus et Phicol in Palæstinos redire contenderunt.
33. Abrahamus autem nemus apud Bersabam sevit, et ibi Jovæ Dei nomen immortalis invocavit,
34. estque diu in Palæstinis commoratus.


CAPUT XXII
1. His rebus ita peractis, Deus Abrahamum tentavit ad hunc modum. “Abrahame,” inquit.

Cui ille: “Quid est?”

2. “Adhibe,” inquit, “filium tuum unicum, quem deamas, Isaacum, et in terram Moriam profectus eum mihi illic immolato super quodam monte, quem ego tibi ostendam.”

3. Mane surgit Abrahamus, et, clitellato asino, adhibitis duobus famulis et Isaaco filio, scissisque sacrificalibus lignis, in eum locum ire contendit, quem ei dixerat Deus.
4. Die tertio locum procul animadvertens,
5. famulis jubet, ut ibi cum asino præstolentur, dum ipse et puer illo eant, adoraturi, et inde ad eos redituri.

6. Deinde, sacrificalibus lignis Isaaco filio suo impositis, ipse secum ignem fert et cultrum, atque ita ambo simul eunt.
7. Et Isaacus: “Mi pater,” inquit Abrahamo.

Cui ille: “Quid vis, mi fili?”

“Hic quidem est ignis et ligna,” inquit ille, “sed ubi est agnus immolandus?”

8. Et Abrahamus: “Deus providebit ipse sibi agnum ad immolandum, fili,” inquit. Ita pergunt ire simul.

9. Ubi in locum a Deo ei significatum perventum est, ibi Abrahamus aram exstruit, dispositisque lignis Isaacum filium suum constringit, et lignis in ara superponit,
10. deinde cultro manum admovet ad filium suum immolandum.
11. Sed eum Jovæ angelus de cælo revocans: “Abrahame, Abrahame,” inquit.

Cui ille: “Quid est?”

12. “Noli,” inquit ille, “puero manum afferre, aut in eum quidquam committere. Nam satis jam mihi explorata tua religio est, qui mea causa ne a filio quidem, eoque unico, abstineas.”

13. Tum Abrahamus erectis oculis pone conspexit arietem cornibus in dumo hærentem, ad quem accessit, et comprehensum pro filio suo immolavit,
14. eumque locum Jovaream, a Jova vidente, denominavit, hodieque etiam mons a Jova videndo vocatur.

15. Abrahamum autem Jovæ angelus iterum de cælo sic interpellavit:
16. “Per me juro,” inquit Jova, “quoniam fecisti, ut te ne ab unico quidem filio abstineres,
17. ego et tibi favebo, et tuam stirpem ad stellarum cælestium, et arenarum litoris marini numerum augebo, perficiamque, ut hostium suorum portis potiatur,
18. utque in tua stirpe omnes orbis terrarum gentes sese beatas ferant, quoniam tu mihi dicto audiens fuisti.

19. Deinde Abrahamus ad famulos suos rediit, indeque profecti ad Bersabam una pervenerunt, ibique habitavit Abrahamus.

20. Postquam hæc gesta sunt, Abrahamo nuntiatur, Nachorem ejus fratrem ex Melca liberos sustulisse:
21. Usum primogenitum, Busum, Camuelem (a quo Syri orti),
22. Casedum, Hasonem, Pheldam, Jedlaphum et Bathuelem,
23. qui porro genuit Rebeccam. Præter hos octo ex Melca procreatos,
24. Nachor ex concubina sua nomine Ruma genuit Tabam, Gahamum, Thaassum et Maacham.


CAPUT XXIII
1. Sara autem, completis centum viginti septem annis,
2. mortua est Cariatharbæ, quæ eadem Hebron est, in Chananæa, ad quam lugendam et deplorandam accessit Abrahamus.

3. Deinde, omisso defuncto suo, Hettæos his verbis convenit:
4. “Ego sum peregrinus et advena inter vos. Tribuite mihi apud vos possessionem sepulturæ, ubi meum sepeliam mortuum, et e conspectu meo amoveam.”

5. Ad hæc Hettæi:
6. “Attende nos, Domine,” inquiunt, Abrahamo respondentes. “Tu inter nos es princeps quidam divinus, elige de nostris sepulcretis, ubi tuum sepelias mortuum. Nostrum quidem nemo suo te sepulcro prohibebit, quo minus in eo sepelias.”

7. Hic Abrahamus, cum assurrexisset, et incolis Hettæis honorem summisse habuisset:
8. “Si vobis cordi est,” inquit, “ut meum defunctum sepulcro condam, hoc mihi præterea concedite, ut pro me cum Ephrone Seoris filio agatis,
9. ut mihi cavernam duplicem, quam habet in extremo sui fundi, vobis præsentibus addicat, et addicat justo argento, in usum sepulcri.

10. Hic Ephron Hettæus, qui tum aderat inter eos, audientibus Hettæis omnibus, quotquot in curiam venerant, Abrahamo respondet his verbis:
11. “Ausculta mihi potius, Domine, ego tibi et fundum et fundi cavernam dono, idque in præsentia meorum popularium, ubi tuum sepelias mortuum.”

12. Tum Abrahamus honore incolis summisse præbito, iisdem audientibus, Ephroni respondet:
13. “Immo tu potius ausculta mihi. Ego tibi pro fundo pecuniam dabo. Hanc tu a me accipe, ita illic meum mortuum sepeliam.”

14. Cui Ephron:
15. “Domine attende,” inquit, “fundus hic, de quo inter me et te agitur, est quadringentis argenti siclis, si tanti vis humare.”

16. Hoc audito, Abrahamus Ephroni argentum ex illius taxatione appendit, præsentibus Hettæis, videlicet quadringentos siclos argenti commercialis.

17. Ita Ephronis fundus duplici caverna, qui fundus est e regione Mambræ, cum ipsa caverna, et omnibus arboribus, quæ circumquaque in toto ejus spatio erant,
18. Abrahamo emancipatus est in possessionem, præsentibus Hettæis omnibus, quotquot in curiam venerant.
19. Postea in ea caverna, quæ e regione Mambræ sive Hebronis est,
20. Abrahamus Saram conjugem suam sepelivit, in terra Chananæa.
21. Hoc pacto fundus ei, una cum caverna, in usum sepulturæ ab Hettæis addictus est.


CAPUT XXIV
1. Cum autem consenuisset Abrahamus, et ætate processisset, omnia ei bene fortunante Jova,
2. servum, quem domi seniorem tum habebat, et omnibus suis præfecerat, his verbis alloquitur: “Suppone manum tuam meo femori,
3. ut te per Jovam cæli terræque Deum obtester, ne filio meo Isaaco uxorem ex Chananæis, apud quos ego habito, asciscas,
4. sed in terram meam patriam profectus, inde ei arcessas.”

5. Cui servus: “Quid si nollet me mulier in hanc regionem sequi?” inquit. “Tuumne ego filium in eam regionem reducam, ex qua tu oriundus es?”

6. “Cave,” inquit Abrahamus, “ne filium meum illo reducas.
7. Jova Deus cælestis, qui me a domo paterna et natali solo distraxit, qui mecum collocutus juravit, se meæ stirpi daturum hanc terram, is, inquam, suo tibi præmisso angelo, efficiet, ut illinc conjugem meo filio capias.
8. Quod si te mulier sequi noluerit, hujus certe jurisjurandi religione solutus eris, modo ne filium meum illo reducas.”
9. Tum servus, manu femori Abrahami domini sui subjecta, in rem illam juravit.

10. Deinde, adhibitis decem ex dominicis camelis, profectus est, secum ferens de omnibus domini sui bonis, et in Mesopotamiam ad oppidum Nachoris pervenit.

11. Ibi camelis extra oppidum stabulatis ad puteum aquæ sub vesperum, quo tempore aquatrices prodire solent,
12. sic loquitur: “Jova, Deus domini mei Abrahami, da mihi prosperos hodie successus, et hoc beneficium Abrahamo ero meo concede,
13. ut me nunc ad fontem stante, cum oppidanorum puellæ veniunt aquatum, sic res cadat,
14. ut, quæ mihi puella petenti urnam ad bibendum deponet, et meos præterea camelos adaquandos suscipiet, ea sit, quam tu Isaaco tuo destinasti, et ex eo intellegam, te in erum meum benignitate uti.”

15. Nondum ea finierat, cum Rebecca, nata ex Bathuele filio Melcæ, conjugis Nachoris, fratris Abrahami, urnam in umeris ferens exibat,
16. puella facie elegantissima, virgo, et ignara viri. Hæc ad fontem descendit, repletaque urna, ascendebat.

17. Tum servus obviam ei occurrens: “Heus,” inquit, “da mihi bibere paulum aquæ ex tua urna.”

18. Cui illa: “Bibe,” inquit, “Domine,” simulque demissa confestim in manum suam urna, dat ei bibere.

19. Atque ubi is perbibit, “Etiam tuos,” inquit, “camelos adaquabo ad satietatem bibendi,”
20. statimque, transfusa in aquarium urna, recurrit ad puteum, ad hauriendum, et ad omnes haurit camelos.
21. Homo interea eam silentio contemplari, ut exploraret, utrum id sibi iter prosperaret Jova, necne.

22. Deinde, postquam perbiberunt cameli, auream profert inaurem dimidii sicli pondo, et duas ad ejus manus armillas denum aureorum pondo.
23. Eamque alloquitur: “Cujus es filia? Indica mihi, an sit domi patris tui locus nobis ad pernoctandum.”

24. Cui illa: “Filia sum Bathuelis, quem ex Melca Nachor sustulit.
25. Straminis autem et pabuli apud nos affatim est, nec non locus ad pernoctandum.”

26. Hic ille Jovam suppliciter venerans: “Gratias ago Jovæ,”
27. inquit, “Deo domini mei Abrahami, qui dominum meum sua benignitate et fide non destituerit, cum meum iter ad domum cognatorum ejus direxerit.”

28. At puella domum, matri suæ rem enuntiatum, cucurrit.
29. Habebat autem Rebecca fratrem nomine Labanem, qui ad hominem foras ad fontem cursu contendit.
30. Cumque inaurem et armillas in manibus Rebeccæ sororis suæ vidisset, et eam verba illius referentem audivisset, adit hominem stantem apud camelos ad fontem,
31. eumque a Jova salvere jussum, hortatur, ne foris maneat, nam sese ei domum, et camelis locum præparavisse.

32. Itaque hominem domum abducit, solutosque camelos stramine curat et pabulo. Ipsius autem et ejus comitum pedes aqua lavandos curat,
33. deinde cibum ei apponit. At ille cibum capturum se negat, nisi prius negotium suum proposuerit. Et, jubente Labane, ut proponeret,
34. sic verba facit: “Ego sum servus Abrahami,
35. hominis summas a Jova fortunas et amplitudinem consecuti, tum ovibus et capris, bubusque, tum argento atque auro, tum servitio et camelis atque asinis dotati.
36. Is ex Sara uxore jam vetula filium sustulit, quem heredem ex asse constituit,
37. meque jurejurando astrinxit, ne filio suo uxorem conciliarem ex Chananæis, quorum ipse in finibus incoleret,
38. sed, domum suam patriam profectus, ex suorum cognatorum familia asciscerem.

39. “Cui cum ego dicerem, futurum esse forsitan, ut me non sequeretur mulier,
40. respondebat, Jovam, ad cujus ipse normam vitam suam instituisset, missurum esse mecum suum angelum, ad secundandum meum iter, et ad uxorem filio suo ex sua gente et domo paterna conciliandam,
41. ac fore me illo sacramento liberum, si modo ad suos consanguineos venissem, etiam si non impetravissem.

42. “Hodie, ubi ad fontem veni, Jovam Deum domini mei Abrahami orabam, ut, si placeret, hoc mihi institutum iter prosperare, efficeret,
43. ut, me ad fontem astante, quæ puella ad aquandum egrederetur, si mihi petenti paulum aquæ ex sua urna ad bibendum,
44. et daret, et, camelos etiam sese adaquaturam, diceret, ea esset, quam ipse heri mei filio in conjugium destinasset.

45. “Vix ea cum animo meo locutus eram, cum ecce egressa Rebecca, urnam in umeris ferens, ad fontem descendit, atque haurit. Et cum ex ea potum petivissem,
46. confestim, deposita urna, offert, et camelos etiam adaquandos suscipit, meque et camelos omnes adaquavit.

47. “Quærentique ‘cujus esset filia?’ respondit: ’Bathuelis, filii Nachoris ex Melca.’

Tum ego ejus faciei inaurem et manibus armillas accommodavi,
48. Jovamque eri mei Abrahami Deum summisse veneratus, ei gratias egi, quod me tam certa via deduxisset ad erilis cognati filiam, erili filio conciliandam.
49. Nunc si in animo habetis, hoc beneficio atque officio dominum meum demereri, facite, ut sciam; sin minus, nihilo secius, ut aliquam aliam viam insistam.”

50. Tum Laban et Bathuel: “Hæc plane a Jova orta res est,” inquiunt respondentes, “neque nos tibi omnino repugnare possumus.
51. Proinde Rebeccam tibi permittimus; hanc tu domini tui filio nupturam, sicuti Jovæ visum est, ducito.”

52. His illorum verbis auditis, servus Abrahami Jovam summisse veneratus,
53. argentea aureaque vasa vestesque profert, et Rebeccæ dat, ejusque etiam fratri et matri strenas.
54. Tum demum ipse et ejus comites cibum capiunt; deinde cubitum discedunt.

Postridie, ubi surrectum est, petit, ‘ut ad dominum remittatur.’

55. Puellæ frater et mater respondent ipsi, ‘profecturum, postquam ea cum ipsis dies circiter decem mansisset.’

56. Ille contra hortatur, ‘ne se remorentur, debere se, dum ab Jova id sibi iter secundatur, dimitti et ad dominum redire.’

57. Tum illi, puellam se evocaturos, dicunt, et ejus sententiam percontaturos.
58. Simulque evocant, et ex ea quærunt, ‘velitne cum homine discedere?’ Illa ‘vero, velle,’ dicit.

59. Sic illi Rebeccam sororem suam, una cum ejus nutrice, Abrahamique servum et ejus comites dimiserunt,
60. Rebeccæque fausta precati sunt his verbis:

	“Prolem tibi, nostra soror, optamus
		centies centenariam millenariam,
	et eam quidem,
		quæ hostium suorum portas obtineat.”

61. Igitur Rebecca, ejusque puellæ in camelis equitantes, hominem secutæ sunt. Ita servus ille, assumpta Rebecca, profectus est.

62. Isaacus autem, qui tum ad meridiem incolebat, a puteo Lahæroi revertens,
63. (nam per tempus pomeridianum rus animi gratia exierat) venientes camelos animadvertit,
64. et simul Rebecca, Isaacum conspicata, desilit de camelo,
65. et servum interrogat ‘quisnam vir ille sit, qui per agrum adversum ipsos tendat?’

Ille ‘dominum suum esse’ respondet. Atque illa, flammeo expedito, sese obvelat.

66. Servus autem Isaaco, quæ fecerat, exposuit omnia.
67. Isaacus Rebeccam in tabernaculum matris suæ introduxit, eamque in matrimonium duxit,
68. et ejus amore dolorem, quem capiebat ex Sara matre, lenivit.


CAPUT XXV
1. Abrahamus autem aliam item uxorem duxit, nomine Ceturam,
2. ex qua sustulit Zamranem, Jocsanem, Madanem, Madianem, Isboccum et Suam.
3. Jocsan genuit Sabam et Dodanem. Dodan Assurin, Latussim et Laumim.
4. Madian Epham, Ephrem, Henochum, Abidam et Eldaam. Hi omnes nati sunt ex Cetura.

5. Dedit autem Abrahamus omnia sua Isaaco,
6. et concubinarum quos habebat filios, muneribus donatos, orientem versus, donec adhuc in vita erat, ab Isaaco amandavit.

7. Ac, postquam centum septuaginta quinque complevisset annos,
8. peracta feliciter ætate, maturaque senectute, mortuus est, et ad suos populares aggregatus.
9. Eum Isaacus et Ismæl filii sepeliverunt in duplici caverna fundi Ephronis, filii Seoris Hettæi, qui fundus est e regione Mambræ,
10. ab Abrahamo emptus ex Hettæis, ubi ipse et ejus uxor Sara sepulti sunt.
11. Mortuo Abrahamo, Isaacus ejus filius, fortunante Deo, puteo Lahæroi accoluit.

12. Ismælis autem, Abrahami ex Hagare ægyptia, Saræ ancilla, filii, multiplicis filiorum generis nomina hæc sunt:
13. Primigenius Nabaiothua, Cedar, Adbeel, Mabsamus,
14. Masma, Duma, Massa,
15. Hadar, Thema, Jetur, Nassis et Cedema.

16. Hi duodecim Ismælis filii, sui quisque populi principes, variis vicis et castellis fuerunt, atque inter Hevilam et Sur contra ægyptum habitarunt, vergentes ad Assyriam.
17. Ipse Ismæl, confectis centum triginta septem annis, vita defunctus, et ad majores suos est allectus,
18. cum ad obitum usque suis omnibus fratribus invitis constitisset.

19. Jam de genere Isaaci Abrahami filii dicendum est. Abrahamus Isaacum genuit.
20. Isaacus quadraginta annos natus, Rebeccam Bathuelis et Labanis Syrorum, illius filiam, hujus sororem, ex Mesopotamia in matrimonium accepit,
21. posteaque, ut conciperet, (erat enim sterilis) Jovam precibus exoravit.
22. Sed, cum fetus in ejus utero conflictarentur, illa dixit: “Si ita fit, quorsum tandem vivo?”

Deinde ad Jovæ oraculum percontandum adit,
23. quod fuit hujusmodi:
	“Duæ sunt gentes in ventre tuo,
		duoque ex utero tuo populi dividentur,
	quorum alter altero plus poterit,
		minorique serviet major.”

24. Deinde, confecto ad pariendum tempore, ferebat in utero gemellos,
25. quorum prior egreditur, rufus totus et villosi centonis instar; ei nomen Esaus impositum est.
26. Deinde exiit ejus frater, Esai calcem manu tenens; is Jacobus nominatus est. Ii, sexagesimum annum agente Isaaco, nati sunt.

27. Quibus pueris jam adultis, fuit Esaus venandi peritus et agrestis, Jacobus autem vir integer, tabernaculorum habitator.
28. Illum Isaacus, quod ferinam habebat in ore, hunc Rebecca adamabat.

29. Cum coxisset autem Jacobus edulium, Esaus, qui rure lassus redierat, sic ei dixit:
30. “Imperti mihi, quæso, de rufo, de rufo isto, nam defessus sum, (ex quo etiam a rufi vocabulo Idumi nomen invenit.)

31. Cui Jacobus: “Vende mihi,” inquit, “in præsentia, tuæ ætatis prærogativam?”

32. Et Esaus: “En ego jam jamque emorior, quo mihi istam prærogativam?”

33. At Jacobus: “Jura mihi in præsentia,” inquit.

Ille vero jurat, et Jacobo ætatis prærogativam vendit,
34. pro qua panem ab eo et confectum ex lentibus edulium accepit, ciboque et potu refectus, discessit.

Eo usque prærogativam contempsit.


CAPUT XXVI
1. Exstitit autem in ea regione fames altera, præter illam superiorem, quæ temporibus Abrahami fuerat. Tum Isaacus Gerara ad Abimelechum Palæstinorum regem descendit.
2. Et ei Jova apparuit, eumque monuit ad hunc modum: “Noli in ægyptum descendere, sed in regione, quam tibi ostendero, considito.
3.  In ista commorare. Ego tibi secundus adero, tuoque etiam semini, non modo tibi has omnes terras dabo, idque semen (ut fidem Abrahamo patri tuo jurejurando datam conservem)
4. ad numerum stellarum augebo, et tuo semini has omnes terras dabo, et in tuo semine omnes orbis terrarum gentes beatas se ferent,
5. quoniam mihi dicto audiens fuit Abrahamus, meaque instituta, præcepta, decreta, legesque conservavit.

6. Ita Isaacus Geraris habitavit,
7. et interrogatus ab ejus loci incolis de uxore sua, respondit, ‘sororem esse,’ veritus videlicet, ne, si ‘uxorem esse’ dixisset, cum esset Rebecca formosa, ipse propter eam ab illis interficeretur.

8. Sed iis ibi dies aliquot commoratis, Abimelechus Palæstinorum rex per fenestram aspiciens, animadvertit eum cum Rebecca uxore sua ludentem.
9. Itaque eum evocavit, et cum eo verbis expostulavit in hunc modum: “At uxor tua est, et tamen tu sororem esse dixeras.”

Cui Isaacus: “Eo,” inquit, “consilio feci, ne propter eam necarer.”

10. Et Abimelechus: “Itane vero factum in nos oportuit? Periculum erat, ne quis hominum cum uxore tua concumberet, in quo tu nobis noxam importasses.”

11. Deinde omni populo edixit, ‘ne quis hominem, aut ejus conjugem tangeret, et id sub poena capitis.’

12. Fecit autem Isaacus in ea terra sementem, eoque anno fruges percepit cum centesimo, et favente Jova, in dies magis magisque crescebat,
13. ita, ut opulentissimus factus sit.
14. Abundabat ovium et caprarum, et boum pecore, et servitio.

Qua re invidia in eum commoti Palæstini,
15. puteos omnes, ab Abrahami servis eo vivente fossos, peræquarunt, et terra compleverunt,
16. ipse Abimelechus Isaacum jussit ‘ab iis discedere, quod esset longe iis potentior.’

17. Igitur Isaacus inde profectus, ad torrentem Gerarensem constitit, et ibi locum domicilio cepit,
18. puteosque, temporibus Abrahami patris sui depressos, et post ejus mortem a Palæstinis completos, rursum depressit, et iisdem nominibus appellavit, quibus fuerant a patre nuncupati.

19. Sed ubi ejus servi, ad torrentem fodientes, aquæ vivæ puteum invenerunt,
20. Gerarenses pastores cum Isaacinis rixantes, contendebant ‘suam esse aquam,’ ex quo puteus Essecus, quod illi cum eo jurgati essent, nomen habuit.
21. Item alium puteum cavaverunt, de quo etiam fuit controversia; unde ab inimicitiis Satnas dictus est.
22. Inde digressus, alium puteum demisit, de quo nulla fuit controversia, ob eamque causam eum Rohobota a latitudine vocavit. “Quoniam nunc demum,” inquit, “explicuit nos Jova, ut per terram propagemur.”

23. Atque illinc Bersabam ascendit.
24. Illa nocte Jova ei apparuit, eumque his verbis est allocutus: “Ego sum Deus Abrahami patris tui. Bono es animo, nam tibi secundus adero, tuamque stirpem Abrahami mei causa multiplicabo.”

25. Igitur Isaacus ibi aram exstruxit, Jovæque nomen invocavit, et tabernaculum collocavit. Ibidem Isaaci servi puteum perfoderunt.

26. Abimelechus autem a Geraris una cum Ochozatto familiari suo et Phicole sui exercitus duce eum convenit,
27. et quærenti ‘cur ad se accederent, quem præ odio ex suo consortio expulissent?’ sic respondent.
28. “Videmus adesse tibi Jovam, itaque constituimus, tecum sacramento agere, et foedus percutere,
29. ut tu nihil nobis noceas, quemadmodum nos te non tetigimus, nec ulla re nisi bona affecimus, incolumemque dimisimus. Quare age, bene fortunante Jova.”

30. Tum ille eos convivio accepit, ciboque et potione curavit.
31. Postridie, ubi ex somno surrectum est, jurejurando invicem dato, illi, pacato animo ab Isaaco dimissi, discesserunt.

32. Eodem die ad Isaacum servi veniunt, eumque de puteo, quem fodiebant, certiorem faciunt, et ‘sese aquam invenisse,’ docent,
33. quem puteum ille Sabeam nominavit, ob eamque rem nomen illi oppido Bersaba est ad hunc diem.

34. Esaus autem, quadraginta annos natus, Juditham Beeris et Basematham Elonis Hettæorum filias, in matrimonium duxit,
35. quæ quidem Isaaco et Rebeccæ acerbitati animi fuerunt.


CAPUT XXVII
1. Isaacus autem cum jam præ senio cæcutiret, Esaum natorum grandiorem ad se vocatum sic alloquitur: “Nate.”

“Quid vis?” inquit ille.

2. “Vides,” inquit, “ut consenuerim, et mortem cotidie exspectem.
3. Quare sume tuas sagittas, pharetramque et arcum, et pete rus ad venandum mihi ferinam,
4. ex qua pulpamentum ex eo genere, quo delector, conficies, mihique comedendum afferes, ut tibi bene precer, antequam morior.”

5. Hæc Isaaci ad Esaum verba audiebat Rebecca. Itaque, illo ad venationem profecto,
6. cum filio suo Jacobo sic colloquitur: “Audivi, cum pater tuus Esaum fratrem juberet ‘petere ferinam,
7. ex eaque confectum pulpamentum sibi dare comedendum,’ ut ei a Jova bene precetur, antequam moritur.
8. Nunc, fili, obtempera mihi in eo, quod tibi præcipiam.
9. Adi pecus, et mihi inde duos hædos opimos afferto, ex quibus edulium patri tuo tale parabo, quali delectatur,
10. quod tu ei comedendum offeres, ut tibi bene precetur, prius quam e vita emigret.”

11. At Jacobus: “Verum Esaus frater hirsutus est,” inquit matri, “ego depilis,
12. quod si me forte pater attrectaverit, videbor ei illudere. Ita mihi imprecationem conciliavero, non faustam precationem.”

13. Et mater: “Istam,” inquit, “imprecationem ego præstabo, nate. Tu modo mihi morem gere et pete.”

14. Tum ille petiit et matri attulit, quæ pulpamentum paravit, quo illius pater libenter vesceretur.
15. Deinde vestimenta Esai sui majoris filii elegantiora, quæ domi habebat, deprompsit, et iis Jacobum filium suum natu minorem vestivit.
16. Manus autem et cervicis levorem hædorum pellibus munivit,
17. et ei pulpamentum et panem a se confectum tradidit.

18. Igitur ille patrem aggressus: “Mi pater,” inquit.

Cui ille: “Quid est? Quis es tu, fili?”

19. “Ego sum Esaus,” inquit Jacobus, “primogenitus tuus. Feci, sicut tu mihi jusseras. Age sede, et vescere ferina mea, ut mihi bene preceris.”

20. Et Isaacus: “Quonam pacto tam cito nactus es, fili?”

Cui ille: “Jova mihi, Deus tuus, objecit.”

21. Atque Isaacus: “Accede huc,” inquit, “ut te contrectando noscitem, fili, utrum sis ipse filius meus Esaus, necne.”

22. Cumque ille accessisset, Isaacus eum contrectans dicebat, vocem quidem Jacobi esse, sed manus Esai.
23. Eoque incognito propter manus, quas, tamquam Esaus esset, hispidas habebat, ei bene precaturus inquit:
24. “Tu ergo es ipse natus meus Esaus?”

“Plane.”

25. “Appone ergo mihi propius, ut cum ex filii mei ferina comedero, tibi bene precer.”

Tum ille apposuit, et pater comedit, ministratumque sibi a filio vinum bibit.
26. Deinde filium sic alloquitur: “Accede, et me osculare, fili.”

27. Atque ille accedit, eumque osculatur. Et Isaacus, olfacto vestimentorum ejus odore, ei bene precatus est his verbis:

	“Hic mei filii odor est,
		qualem a Jova
		fecundatus ager efflat.
	28. Deus tibi et cæli rorem,
		et terræ pinguitudinem,
		multumque frumenti atque vini impertiat.
	29. Tibi serviant nationes,
		te populi colant.
	Dominus esto fratrum tuorum,
		teque colant ex eadem tecum matre nati.
	Qui tibi male optabit, ei male esto;
		qui tibi bene optabit, ei bene esto.

30. Postquam Isaacus Jacobo bene precandi finem fecit, simul ac Jacobus e conspectu patris abiit, Esaus ejus frater a venatione redierat,
31. paratumque pulpamentum patri ipse quoque obtulit, et patrem appellans hortabatur, ‘ut assurgeret et filii ferina vesceretur, ut ei bene precaretur.’

32. Tum pater: “Quis tu es?”

Et ille: “Esaus,” inquit, “natorum tuorum grandior.”

33. Hic Isaacus majorem in modum obstupefactus: “Quis ergo est is,” inquit, “qui modo ferinam venatus mihi attulit, ex qua prorsum comedi ante tuum adventum? Eique sum bene precatus—sane fortunatus erit.”

34. Hac patris oratione audita, Esaus clamorem majorem cum magno angore edidit, et patrem appellans: “Bene precare etiam mihi, pater.”

35. Cui ille: “Tuus me frater callide aggressus, tuam felicitatem præripuit.”

36. Tum Esaus: “Ne ille merito Jacobus nominatur,” inquit, “qui me jam bis supplantaverit. Primum enim meæ ætatis prærogativam intervertit, deinde nunc meam felicitatem intercepit. Sed tamen nullamne mihi felicitatem reliquam fecisti?”

37. Cui Isaacus: “Profecto illi et principatum in te dedi, et omnes fratres servos redegi, eumque frumento munivi, atque vino. Quid tibi jam faciam, fili?”

38. Et Esaus: “Unamne felicitatem habebas?” inquit patri. “Bene precare etiam mihi, pater.”
Hæc cum dicens ejulare coepisset,
39. sic infit Isaacus:

	“Tua quidem sedes
		a terræ pinguitudine,
		et a supero cæli rore aberit,
	40. gladioque victum parabis,
		et fratri tuo servies.
	Sed erit, cum dominaberis,
		ejusque jugum 
		de tua cervice excuties.”

41. Ex eo Esaus, odio in Jacobum concepto, propter eam, quam ille erat a patre consecutus, felicitatem, in hæc verba ipse secum evasit: “Patri quidem meo lugendi tempus appropinquat. Nam Jacobum fratrem meum interficiam.”

42. His Esai, majoris natu filii, verbis Rebeccæ nuntiatis, Jacobum minorem filium ad se vocatum hujusmodi verbis admonet: “Esaus frater tuus mortem tibi minitatur.
43. Quare, fili, ausculta mihi: Aufuge ad meum fratrem Labanem in Haranem,
44. acturus cum eo aliquamdiu, dum fratris tui ira deferveat.
45. Post, fratre tibi pacato, et hujus tui in se facti oblito, illinc te arcessendum curabo, ne forte utroque vestrum orber aliquando.”

46. Deinde Isaaco demonstrat ‘se Hettæarum pertæsam, suæ vitæ tædere. Quod si Jacobus quoque ex Hettæis incolis uxorem duceret, non fore, cur in vita diutius esse vellet.’
