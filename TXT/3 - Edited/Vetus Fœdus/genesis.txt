LIBER: Genesis


CAPUT I
1. Principio creavit Deus cælum et terram.
2. Cum autem esset terra iners atque rudis, tenebrisque offusum profundum, et Divinus Spiritus sese super aquas libraret,
3. jussit Deus, ut exsisteret lux, et exstitit lux.
4. Quam cum videret Deus esse bonam, lucem secrevit a tenebris,
5. et lucem “diem,” et tenebras “noctem” appellavit. Ita exstitit ex vespere et mane dies primus.

6. Deinde jussit Deus, ut exsisteret liquidum inter aquas, quod aquam ab aqua disjungeret.
7. Fecitque liquidum, quod divideret aquam, quæ subter liquidum est, ab ea, quæ super est.
8. Quo facto, liquidum “cælum” nuncupavit. Ita exstitit ex vespere et mane dies secundus.

9. Deinde jussit Deus, ut aqua, quæ sub cælo esset, unum in locum conflueret, ut appareret siccum.
10. Quo facto, siccum “terram” nominavit, et aquæ affluentiam “mare.” Eamque rem bonam esse animadvertens, 
11. jussit, ut pareret terra stirpes, herbas frugiferas et arbores fructiferas, quæ suo quæque in genere fructum ederent, et in quibus suum semen inesset in terris. Atque ita factum est.
12. Ediditque terra stirpes, id est, herbarum frugiferarum et arborum fructiferarum genera, in quibus suum semen inesset. Quam etiam rem bonam esse animadvertit.
13. Ita exstitit ex vespere et mane dies tertius.

14. Deinde jussit Deus, ut existerent luminaria in liquido cælo ad discernendum diem a nocte, quæ et signa, et tempora, et dies et annos efficerent,
15. et in liquido lucentia cælo terras collustrarent. Id quod factum est.
16. Fecitque Deus duo luminaria magna—majus ad diei, minus ad noctis moderationem. Tum etiam stellas.
17. Eaque in liquido cælo collocavit, ad collustrandas terras,
18. et diem noctemque moderandam, lucemque et tenebras discernendas. Et hoc quoque vidit esse bonum.
19. Ita exstitit ex vespere et mane dies quartus.

20. Deinde jussit Deus, ut aqua natatiles ederet animantes, et volucres, quæ supra terram per aerem volarent.
21. Creavitque Deus ingentia cete, et omne genus fluitantium animalium, et alatarum volucrum, quæcumque ex aqua originem trahentia moventur. Quam rem cum videret esse bonam,
22. ea fecundavit his verbis: “Fetificate, multiplicamini, replete aquas in mari, et volucres multiplicentur supra terras.”
23. Ita exstitit ex vespere et mane dies quintus.

24. Deinde jussit Deus, ut ederet terra animantium genera, videlicet pecorum, et serpentium, et terrestrium ferarum. Id quod factum est.
25. Fecitque Deus diversa genera terrestrium ferarum et pecorum, et omnium humi serpentium.


Quam rem cum videret esse bonam,
26. ita fatur: “Faciamus hominem ad imaginem nostram, nostri similem, qui dominetur piscibus aquatilibus, volucribus aeriis, pecudibus, denique toti terræ, et quidquid in terra movetur.
27. Itaque hominem Deus ad sui, id est, ad divinam imaginem creavit, scilicet marem et feminam,
28. quibus deinde fecunditatem dedit, sic eos alloquens: “Fetificate, multiplicamini, replete terram, eamque subigite. Et in pisces aquatiles, volucresque aerias, et omnes, quæ in terris moventur, bestias imperium habete.

29. “En ego vobis trado,” inquit, “omnes herbas, quæ sunt in omni terræ solo frugiferæ, omnesque arboreo fetu præditas arbores, semen parientes, quibus ad alimoniam utamini.
30. Bestiis autem terrestribus omnibus, aerisque volucribus, et quæcumque vitali spiritu animata moventur in terris, his omnem herbarum viriditatem ad pastum do.”

31. His effectis, animadvertit Deus omnia, quæcumque fecerat, esse admodum bona. Ita exstitit ex vespere et mane dies sextus.


CAPUT II
1. Ita perfecti sunt cæli et terra, eorumque omnes copiæ.
2. Absolvitque Deus die septimo suum, quod fecerat, opus, et die septimo ab omni opere a se effecto feriatus est.
3. Ideoque septimum diem faustum sacrumque fecit, quod in eo ab omni opere, quod creaverat feceratque, feriatus esset.


4. Ortus quidem et creatio cæli et terræ sic habet. Cum terram cælumque fecisset Jova Deus,
5. nulla adhuc in terris planta terrestri, nulla adhuc herba exorta, (quippe cum neque Jova Deus pluisset in terram, neque homo esset ad humum colendam,)
6. exhalavit ex terra vapor, qui universum ejus solum irrigavit.
7. Hominem autem Jova Deus, cum ex terræ pulvere formavisset, et in ejus nares spiritum vitalem inspiravisset, ex quo esset animans homo effectus,
8. eum in pomario, quod in Edene ad orientem conseverat, collocavit.
9. Procreaverat autem Jova Deus ex terra cum omnis generis arbores, et ad adspectum pulchras, et ad vescendum accommodas, tum arborem vitalem in medio pomario, arboremque scientiæ boni atque mali.

10. Ex Edene autem, manabat flumen ad pomarium irrigandum, et inde fissum evadebat in capita quattuor,
11. quorum uni nomen est Phison, quod flumen totam obit Hevilam, ubi aurum est.
12. (Est autem ejus regionis aurum probatissimum; ubi etiam bdellium, et onyx gemma.)
13. Alterum flumen Gehon vocatur, quod omnem æthiopiam peragrat.
14. Tertium Tigris dicitur. Fluit in orientem, qua est Assyria. Quartum est Euphrates.

15. In hoc pomarium Edenis Jova Deus hominem adduxit, ibique eum constituit, ut id coleret et tueretur.
16. Eique ita præcepit: “Omnibus pomarii arboribus vesceris,
17. præter arborem scientiæ boni atque mali, nam si ea vesceris, moriere.”

18. Dixerat autem Jova Deus: “Non convenit Adamum esse solum. Faciam ei adjumentum accommodatum.”

19. Nam cum ad eum bestias omnes terrestres, quas ex terra formaverat, omnesque aerias volucres adduxisset, ut videret quomodo eas nuncuparet, ut quo quamque animantium nomine Adamus appellasset, id esset ejus nomen.
20. Cumque imposuisset Adamus nomina pecoribus, volucribus terrestribusque bestiis omnibus, ipsi Adamo adjumentum idoneum non suppetebat.

21. Quamobrem artissimo eum somno Jova Deus consopivit, eique unam ex costis detraxit, ex qua costa (compresso in ejus locum corpore)
22. mulierem construxit, eamque adduxit ad Adamum.

23. Tum Adamus: “Nunc demum,” inquit,
	“Os de ossibus meis, 
		et caro de carne mea est. 
	Hæc vocabitur ‘mulier,’ 
		quia sumpta de viro est.”

24. Itaque vir, relicto suo patre atque matre, adhærebit uxori suæ, coalescentque in unam carnem.

25. Ceterum cum essent Adamus et ejus conjunx ambo nudi, tamen nihil erubescebant.


CAPUT III
1. Serpens autem, qui esset omnium terrestrium bestiarum, quas Jova Deus fecerat, versutissimus, mulierem his verbis aggressus est: “Curnam vetuit vos Deus vesci omnibus arboribus pomarii?”

2. Cui mulier: “Fructibus arborum pomarii vesci nobis licet,
3. sed fructum arboris, quæ est in medio pomario, Deus nos vesci, aut tangere vetuit, ne morte plectamur.”

4. Et serpens: “Nequaquam morte multabimini,” inquit.
5. “Sed scit Deus, si de eo comederitis, tum oculos vobis apertum iri, atque ita vos fore quasi deos, scientes boni atque mali.”

6. Hic mulier, cum videret arborem esse et ad vescendum accommodam, et oculis gratam, et ad discendum optabilem, sumpsit de fructu ejus comeditque, et præterea suo quoque viro dedit, qui et ipse comedit.
7. Tum, apertis eorum oculis, ambo animadverterunt se esse nudos. Consertisque ficulneis foliis, fecerunt sibi subligacula.

8. Deinde audita Jovæ Dei voce in pomario inambulantis ad auram diei, Adamus et ejus uxor sese ex ejus conspectu in medias pomarii arbores abdiderunt.
9. Sed Jova Deus Adamum inclamans: “Ubi es?” inquit.

10. Cui ille: “Audita per pomarium tua voce, territus, utpote nudus, abscondi me.”

11. Et ille: “Quis ostendit tibi, te esse nudum? Numnam de arbore, de qua tibi præceperam ne comederes, comedisti?”

12. Cui Adamus: “Quam tu mihi mulierem attribuisti, ea mihi de arbore dedit, et ego comedi.”

13. Et Jova Deus mulieri: “Cur tu istud fecisti?”

Cui mulier: “A serpente decepta comedi.”

14. Tum Jova Deus ad serpentem ita loquitur: “Quoniam istud fecisti,

	“Eris omnium terrestrium bestiarum 
		tum cicurum tum ferarum 
		exsecrabilissima. 
	In ventrem ambulabis, 
		pulveremque comedes, 
		quamdiu vives. 
	15. Quin eas inimicitias 
		inter te et mulierem, 
		interque tuum et ejus semen conciliabo, 
	ut illud tibi caput, 
		tu illi calcem illidas.”

16. Deinde ad mulierem:

	“Ego te multis doloribus,” inquit, “ærumnisque afficiam. 
		Tu natos cum dolore paries, 
	et pendebis a viro tuo, 
		tibique ipse imperabit.”

17. Deinde ad Adamum: “Quia uxori tuæ morem,” inquit, “gerens, de arbore comedisti, cujus ego tibi esu interdixeram,

	“Erit humus infelix propter te, 
		quæresque ex ea victum laboriose 
		per omnem vitam.
	18. Cum ipsa interea carduos tibi procreabit, et sentes, 
		tuque terrestribus herbis vesceris.
	19. Cum vultus tui sudore 
		victum tolerabis, 
	donec redeas in humum, 
		ex qua ortus es. 
	Nam pulvis es, 
		et in pulverem redibis.”

20. Imposuit autem Adamus suæ conjugi nomen Eva, quod viventium omnium mater fuit.

21. Et Jova Deus tunicas Adamo et ejus uxori fecit pelliceas, quibus eos induit.
22. Deinde ipse sic loquitur: “Cum homo quasi unus de nobis evaserit, boni malique sciens, periculum est ne manum admoveat etiam arbori vitali, ut ejus decerpto et gustato fructu, vivat in sempiternum.”
23. Itaque eum ex Edenis pomario abegit, ut humum, unde ortus erat, coleret. Et ejecto homine, collocavit ab orientali parte pomarii Cherubos, et flammeum ensem vibrantem, ad arboris vitalis aditum custodiendum.


CAPUT IV
1. Adamus autem cum Eva uxore rem habuit, quæ gravida facta Cainum peperit, sic ideo nominatum, quod illa eum enixa dixisset: “Adepta sum virum a Jova.”
2. Peperit præterea ejus germanum Abelem.

Hic Abel opilio, Cainus fuit agricola.
3. Aliquanto tempore post, cum Jovæ munus libavisset Cainus de terra frugibus,
4. Abel autem de pecorum suorum primigenis, et maxime opimis, respexit Jova Abelem, et ejus munus,
5. Cainum, ejusque munus non respexit, quam rem ita acerbe tulit Cainus, ut ei facies sublaberetur.

6. Et Jova: “Quid ita acerbe fers?” inquit, “aut cur tibi facies sublabitur?
7. Certe si recte facies, litabis. Si non recte facies, peccatum pro foribus cubat, idque a te pendebit, et tu ei imperabis.”

8. At Cainum Abelem fratrem suum suis verbis, rus seduxit, ibique eum aggressus interfecit.

9. Tum sic Cainum Jova allocutus est: “Ubi est Abel frater tuus?”

Cui ille: “Nescio,” inquit. “Numquid ego mei fratris sum custos?”

10. At Jova: “Quid fecisti?” inquit. “Sanguis ipse tui fratris ad me ex terra voce conqueritur,
11. quamobrem infelix eris ab humo, ut quæ aperto ore suo tui fratris sanguinem de tua manu acceperit.
12. Ea tibi colenti vim suam deinceps non præbeat, utque extorris per orbem terrarum vageris.”

13. Hic Cainus: “Major est mea culpa,” inquit Jovæ, “quam ut remittatur.
14. En ego hodie a te ex ipso terræ solo exterminatus, tuum conspectum evitans, extorris per orbem terrarum vagabor, ut qui me cumque reppererit, occidat.”

15. At Jova: “Immo vero quicumque Cainum occiderit, septupli poenam subibit.” Itaque ei notam apposuit, ne si quis in eum incidisset, necaret eum.
16. Igitur digressus e conspectu Jovæ Cainus, habitavit in terra Noda, quæ est Edeni ad orientem.

17. Suscepit autem ex uxore sua Henochum, a cujus Henochi nomine urbem a se conditam appellavit. Huic Henocho natus est Iradus, qui porro Iradus genuit Mahujælem, Mahujæl Mathusælem, Mathusæl Lamechum.

18. Hic Lamechus duas uxores duxit, quarum uni nomen fuit Ada, alteri Silla.
19. Ada Jabalem peperit, qui primus tabernacula habitavit, et pecuariam fecit.
20. Ejus frater nomine Jubal, fuit inventor tangendæ citharæ, et testudinis.
21. Silla quoque peperit Tubalcainum, omnis ærarii et ferrarii opificii fabricatorem, cujus Tubalcaini soror fuit Noema.

22. Lamechus autem Adam et Sillam uxores suas sic aliquando commonuit:

	“Audite meam orationem, uxores Lamechi,
		et quæ dicam attendite.
	Si quem ego hominem plagis,
		si quem mortalem vulneribus interficerem,
	23. cum in Caino septupli poena sit,  profecto in Lamecho esset septuagecupli septupli.”

24. Adamus præterea ex uxore sua filium sustulit, cui ipsa nomen imposuit Sethus, dicens, Deum sibi reposuisse prolem alteram in locum Abelis, a Caino perempti.
25. Setho quoque natus est filius, quem Enossum appellavit.

Tunc coeptum est Jovæ nomen invocari.


CAPUT V
1. Sequitur, ut enumeranda sit progenies Adami, post id tempus, quo creavit Deus, et ad divinam similitudinem effecit hominem,
2. scilicet marem et feminam, iisque fecunditatem dedit, et eos hominis vocabulo ipso illo die creationis appellavit.

3. Erat igitur Adamus annos natus centum triginta, cum sui similem ad suam imaginem procreavit eum, quem Sethum nominavit.
4. Post quem genitum vixit octingentos annos, aliosque interea utriusque sexus liberos progenuit.
5. Ita nongentesimum tricesimum ætatis annum agens, mortuus est.

6. Sethus centesimo quinto ætatis anno genuit Enossum,
7. post quem natum cum septem et octingentos annos complevisset, aliosque interea liberos utroque sexu progenuisset,
8. Ita demum annum agens nongentesimum duodecimum, mortuus est.

9. Enossus cum nonaginta vixisset annos, procreavit Cenanem.
10. Deinde quindecim et octingentos annos vixit, atque ita aliis interim genitis filiis, tum maribus, tum feminis,
11. cum nongentesimum quintum ætatis annum peregisset, mortuus est.

12. Cenan septuagesimo anno genuit Mahalaleelem,
13. post quem genitum vixit octingentos quadraginta annos. Aliosque interea filios et filias cum procreavisset,
14. anno ætatis suæ nongentesimo decimo mortuus est.

15. Mahalaleel sexaginta quinque annos natus, genuit Jaredum.
16. Deinde cum alios genuisset, octingentis triginta annis post natum Jaredum,
17. id est, octingentesimo nonagesimo quinto ætatis suæ anno mortuus est.

18. Jaredus centum sexaginta duos annos natus genuit Henochum,
19. deinde octingentos annos, aliis interea generandis, vixit.
20. Et ita anno suæ vitæ nongentesimo sexagesimo secundo mortuus est.

21. Henochus sexagesimum quintum annum agens, genuit Mathusalam,
22. et post eum gentium per trecentos annos ad Dei voluntatem vitam agens, filios alios, filiasque procreavit.
23. Cumque jam trecentesimum sexagesimum quintum annum,
24. sese ex Dei voluntate gerens, ageret, a Deo sublatus nusquam exstitit.

25. Mathusala autem centesimo octogesimo septimo anno genuit Lamechum,
26. quo genito vixit adhuc septingentos octoginta duos annos, aliis interea utriusque sexus liberis procreandis.
27. Ita cum nongentos sexaginta novem confecisset annos, mortuus est.

28. Lamechus centesimum octogesimum secundum annum agens, filium genuit,
29. cui nomen imposuit Noa, dicens: “Hic nos recreabit a negotiis nostris, et manuum laboribus, quos nobis exhibet terra, a Jova infelicitata.”
30. Post natum Noam vixit Lamechus quingentos nonaginta quinque annos, aliosque item filios procreavit,
31. et ita, peractis septingentis septuaginta septem annis, mortuus est.

32. Noa quingentenarius genuit Semum, Chamum et Japhetum.


CAPUT VI
1. Etiam hominum multitudo per orbem crescere incipiebat, quibus cum filiæ nascerentur,
2. earum pulchritudine capti hominum potentissimi, eligebant ex omni numero, quas ducerent uxores.
3. Tum Jova dixit: “Non perpetuo contendam animo cum hominibus, qui quidem caro sint. Itaque erit eorum ætas centum viginti annorum.”

4. Erant ea tempestate in terris Gigantes. Accedebant eo ex illis potentum conubiis nati heroes, homines ab omni memoria celebres.

5. Cum igitur videret Jova hominum vitia in terris crescere, eosque omnem animi conatum et cogitationem ad deteriora in dies singulos conferre,
6. pænituit eum fecisse homines in terris, animoque indoluit,
7. eamque ob rem statuit ipse secum homines a se creatos de terræ solo delere—nec solum homines, sed etiam pecora, et repentia, atque volucres—usque adeo ea fecisse pænitebat.

8. Noæ tamen fuit propitius,
9. cujus Noæ progenies sic se habet. Noa vir ætatis suæ justissimus ac integerrimus, et qui se ex Dei voluntate gereret,
10. tres filios genuit: Semum, Chamum et Japhetum.

11. Ceterum orbis terrarum adversus Deum depravatus, et injustitiæ plenus erat.
12. Quod cum videret Deus orbem terrarum esse corruptissimum, omniumque in terris mortalium perditissimos mores,
13. Cum Noa sic locutus est: “Omnium mihi rerum humanarum interitus statutus est, ut quorum injustitia terra ipsa referta est, eos ego cum terra ipsa aboleam.
14. Tu construito tibi arcam ex terebinthina materia, eamque loculatam, et pice intus forisque illitam.
15. Construendi autem ratio hæc esto, ut longitudo trecentos cubitos pateat, latitudo quinquaginta, altitudo triginta.
16. In ea fenestram facito, ipsam arcam superne in cubitum absolvito. Portam arcæ in ejus latere collocato. Arcam infima, altera, tertiaque contignatione distinguito.
17. Nam equidem in terras aquarum diluvium immittam, quo universa, quæ sub cælo vitalem spiritum ducunt, corpora perdantur, et omnia quæ sunt in terris extinguantur.
18. Sed tecum pactionem faciam, ut tu in arcam intres una cum tuis filiis, uxore et nuribus.
19. Eodem etiam de omnibus vita præditis corporibus conjuga paria inferes, ut tecum in vita supersint.
20. De singulis, inquam, volucrum quadrupedumque generibus, breviter de omnibus, quæ in terra moventur, paria ad te introibunt, ut conserventur.
21. Tu vero omnis generis cibaria, quæ sunt edendo, tum ad tuum, tum ad illorum victum comparata, ad te comportato.


CAPUT VII
1. Hæc omnia Dei mandata cum fecisset Noa, Jova eum ita est allocutus: “Ingredere tu, una cum omni tua familia, in arcam, quoniam quidem te animadverti esse omnium hujus sæculi in meo conspectu facile justissimum.
2. Ex omnibus quadrupedibus mundis septena tibi paria promiscui sexus assumito; ex immundis autem bina.
3. Ex volucribus item septena, etiam promiscui generis, ut eorum semen toto in orbe conservetur.
4. Nam hinc ad septem dies, ego in terras per quadraginta dies et totidem noctes depluam, et omnem quam feci rerum naturam ex orbe terrarum abolebo.”

5. Hæc omnia Noa ex Jovæ præcepto fecit.

6. Erat autem annos natus sescentos, cum aquis inundata terra est,
7. cujus diluvionis evitandæ gratia intravit in arcam una cum suis filiis, uxore et filiorum conjugibus.
8. De quadrupedibus quoque, tum mundis, tum immundis, atque etiam de volucribus, tum autem de omnibus humi repentibus,
9. paria ad eum in arcam convenerunt, ex maribus et feminis congregata, quemadmodum Deus ei præceperat.
10. Igitur cum septem illi dies præterissent, terram aquarum diluvies inundavit.

11. Anno ætatis Noæ sescentesimo, die secundi mensis septimo decimo proruperunt omnes Oceani fontes, reclusisque cæli meatibus,
12. quadraginta dies noctesque in terras perpluit.

13. Eodem illo die, quo Noa, et una ejus filii, Semus, Chamus et Japhetus, et uxor, et tres nurus ingressi sunt arcam,
14. cum eodem intravissent etiam ex omni genere bestiarum et pecorum, et humi serpentium, et volucrum tum oscinum, tum alatum,
15. ex omnibus, inquam, vitali spiritu præditis corporibus, cum paria ad Noam in arcam intravissent,
16. et ea quidem omnia conjuga, sicut ei præceperat Deus, conclusit eum Jova.

17. Deinde per quadraginta dies tanta terras inundavit eluvio, ut arca multitudine aquarum mota loco, et a terra sublata,
18. postremo aquis magis magisque super terras valescentibus ac succrescentibus, per undas ferretur,
19. quæ quidem tanto auctæ sunt incremento, ut earum redundantia omnes altissimi montes, quicumque sunt sub omni cælo, non solum obruerentur,
20. sed ad quindecim cubitorum altitudinem obruerentur.
21. Ita exstincta sunt omnia, quæ in terris movebantur corpora, tam volucrum, pecorum, bestiarum et omnium humi repentium, quam hominum.
22. Omnia, inquam, quæcumque in terra vitalem spiritum naribus ducebant, mortua sunt.
23. Ita deleta, et ex orbe terrarum sublata omni tam hominum, quam pecorum, serpentium, volucrumque natura, Noa tantum, et quæ cum eo capiebat arca, superfuerunt.


CAPUT VIII
1. Postquam autem viguerunt in terris aquæ centum quinquaginta dies, recordatus Noæ Deus, et omnium, quæ cum eo erant in arca, animalium et pecorum, ventum in terras immisit ad coercendas aquas.
2. Itaque obstructis profundi fontibus, cælique meatibus, cessavit pluvia de cælo.
3. Tum aquæ huc illuc ex terra diffluentes, jam tandem præteritis centum quinquaginta diebus, decrescebant,
4. et arca die septimo decimo mensis septimi super montes Ararat substitit.
5. Fiebant autem aquarum decrementa usque ad mensem decimum, cujus mensis die prima exstabant capita montium.

6. Et post quadraginta dies Noa, aperta arcæ fenestra, quam fecerat,
7. emisit corvum, qui egressus revertit, donec ab aquis exsiccata terra foret.
8. Dimisit item columbam, ad explorandum, utrum esset aquis levata terra.
9. Quæ cum, ubi vestigium poneret non inveniret, quod undique aquis erat cooperta terra, rediit in arcam ad Noam, qui illam extensa manu exceptam ad se in arcam intulit.
10. Postea exspectatis septem diebus aliis, emisit iterum columbam de arca,
11. quæ sub vespertinum tempus ad eum rediit, evulsum olivæ folium rostro ferens, ex quo Noa, terram esse detectam aquis, intellexit.
12. Exspectavit tamen septem alteros dies, deinde columbam emisit, quæ numquam postea ad eum rediit.

13. Uno autem et sescentesimo anno, primi mensis die primo, cum e terra effluxissent aquæ, Noa, amoto arcæ tegmento, vidit ex aquis emersisse terræ superficiem.
14. Secundi autem mensis die septimo decimo siccata terra,
15. Deus Noæ præcepit, ut exiret de arca,
16. una cum sua conjuge, et filiis, eorumque conjugibus,
17. educeret etiam secum omnia, quæ cum eo erant animalia, volucres, quadrupedes, et quæcumque humi serperent, ut per terras propagarentur, et multiplices fetus ederent.

18. Itaque exiit Noa una cum suis filiis, uxore, et nuribus,
19. cumque omni bestiarum, serpentum, volucrum—breviter cum omni genere eorum, quæ moventur in terris.
20. Deinde Jovæ construxit aram, in qua, adhibitis hostiis de omni mundorum pecorum volucrumque genere, solidum fecit sacrificium,
21. cujus odoris suavitate delectatus Jova, statuit ipse cum suo animo, numquam deinceps terram tanta diritate prosequi, propter homines (quorum conatus essent et studia prava, jam a pueris) ut iterum mortalia omnia perimeret, quemadmodum fecerat.

		22. “Nec umquam deinceps,” inquit,
		“quamdiu erit terra,
		sementis et messis,
		frigora et calores,
		æstates et hiemes,
		dies et noctes
		intermittent.”


CAPUT IX
1. Itaque Noæ et filiis ejus fecunditatem dedit Deus, ita dicens: “Fetificate, et terras numerosa subole complete.
2. Timori etiam et terrori este omnibus, tum terrestribus bestiis, tum aeriis volucribus. Omnia moventia, quæcumque terra edit, omnesque pisces aquatiles in vestram potestatem permittuntur.
3. Omnia, quæcumque vita prædita moventur, ad cibum adhibetote. Cuncta vobis, sicut herbarum viriditatem, concedo.

4. “Tantum ne carnem cum suæ animæ sanguine comedatis.
5. Vestri quidem sanguinis et ereptæ vitæ poenas cum ab omnibus bestiis expetam, tum hominum inter ipsos necem in auctorem cujusque vindicabo,
6. ut,

	“Quoniam ad divinam imaginem
		factus homo est,
	qui hominis sanguinem fuderit,
		ipsius invicem sanguis per hominem fundatur.
7. At vos, procreate, terramque genere vestro multipliciter propagando frequentate.”

8. Tum illud addidit:
9. “Atque ego jam foedus stabilio non modo vobiscum, et cum vestro in posterum semine,
10. verum etiam cum omnibus animalibus, quæ vobiscum sunt—cum volucribus, cum quadrupedibus, cum universis denique animalibus terrestribus, tum mansuetis, tum feris, una vobiscum, denique cum omnibus ex arca egressis, hoc est, cum omnibus animalibus terrestribus,
11. quo foedere vobis  satisdo, numquam amplius orbem terrarum diluvio aquarum ita corruptum iri, ut animalia cuncta perdantur.

12. “Pignus autem,” inquit, “quo pignore volo hoc inter me et vos, et omnia, quæ vobiscum sunt, animalia foedus in omnem æternitatem sanciri,
13. arcus meus est, quem pono in nubibus, quo sit icti inter me et terrarum orbem foederis indicium.
14. Hoc enim arcu videndo, si quando terras obnubilavero,
15. in memoriam redibo foederis inter me et vos, omneque animantium genus facta.
16. Ita fiet, ut numquam amplius aquæ in tantam illuviem excrescant, ut omnes res humanas corrumpant, cum ego hunc in nubibus arcum aspiciens, memoria repetam foedus hoc æternum, factum inter Deum et omnia, quæ in terris vivunt, animalia.

17. “Hoc igitur,” inquit, “hujus inter me et omnia terrarum animalia pacti foederis signum esto.”

18. Ergo ab illis tribus Noæ filiis, qui ex arca exierunt, Semo, Chamo et Japheto (quorum Chamus pater fuit Chanaanis),
19. totus terrarum orbis frequentatus est.

20. Noa autem agriculturam ingressus, vineam consevit,
21. ex qua vinum cum potavisset, inebriatus virilitatem in medio tabernaculo nudatam habuit.
22. Patris natura visa, Chanaanis ille pater Chamus id foras ad suos duos fratres retulit.
23. At Semus et Japhetus pallium suis amborum umeris imponunt, et retro gradientes, sui patris verenda tegunt, ita aversis vultibus, ut patris verenda non viderent.

24. Noa autem, edormito vino, ubi minimi natorum factum contra se rescivit, sic effatus est:


	25. “Infelix Chanaan,
		servus servorum
		fratrum suorum esto!
	26. Grates Jovæ Deo Semi,” inquit,
		“isque Chanaanem vectigalem habeto.
	27. Japhetum quoque amplificet Deus,
		efficiatque, ut in Semeis tabernaculis habitet,
		et Chanaanem vectigalem habeat.

28. Vixit autem Noa post diluvium annos trecentos quinquaginta,
29. Completisque nongentis quinquaginta annis, mortuus est.


CAPUT X
1. Sequitur de progenie filiorum Noæ, scilicet Semi, Chami et Japheti, quibus post diluvium nati sunt filii.

2. Japheto: Gomer, Magogus, Madæus, Javan, Thubal, Mesecus et Thiras.

3. Gomeri: Ascanas, Riphatus et Thogorma.

4. Javani: Elisa, Tharsis, Cittimus et Dodanimus.
5. Ab his divisi sunt gentium insularum fines, cum suam quisque linguam traherent, et varias variarum gentium efficerent nationes.

6. Chamus autem filios habuit, Chum, Misraimum, Phutum et Chanaanem.

7. Chus: Sabam, Hevilam, Sabatam, Ragmam et Sabathacam.

Ragma: Sabam et Dodanem.

8. Item Nembrodum genuit Chus, eum, qui primus fuit in terris fortissimus,
9. et ita fortis in Jovæ conspectu venator fuit, ut ex eo dictum illud natum sit: “Ut Nembrodus, fortis in Jovæ conspectu venator.”
10. Ejus regni caput fuit Babylon, Erecha, Accada et Calane in terra Samnara,
11. ex qua terra ortus Assur Ninivem condidit, et Robothir, et Chalam,
12. et Refem inter Ninivem et Chalam, urbem maximam.

13. Misraimus genuit Ludim, Ananim, Lahabim,
14. Naphtuim, Pathrusim, Cassubim, unde orti sunt Palæstini et Caphthorim.

15. Chanaan autem genuit primogenitum Sidonem, Hetum,
16. Jebusem, Amorrem, Gergesem,
17. Hevem, Arcem, Sinem,
18. Arvadem, Samarem et Hamathem.

Postea dispersæ sunt Chananæorum nationes,
19. qui his finibus continentur: A Sidone, qua vergunt ad Gerara, attingunt Gazam; qua spectant ad Sodomam et Gomorram, et Adamam, et Saboim, pertinent ad Lasam.

20. Atque hi quidem fuerunt a Chamo nati, qui in diversas colonias et gentes, diversis familiis et linguis evaserunt.

21. Semo quoque (qui fuit auctor omnium Hebræorum, et fuit major natu quam frater ejus Japhetus)
22. nati sunt Elamus, Assur, Arphaxadus, Lydus et Aramus.

23. Aramus filios habuit Usum, Hulem, Getherem et Massum.

24. Arphaxadus: Salam. Sala: Hebrem.
	
25. Heber: duos—unum Phalegum, a dividendo nominatum, quod ejus tempore divisa terra est; alterum Joctanem.

26. Joctan: Almodadum, Salephum, Hazarmotum, Jaram,
27. Hadoramum, Uzalem, Declam,
28. Obalem, Abimælem, Sabam, Ophiren, Hevilam, et Jobabum. Hi omnino fuerunt filii Joctanis,
29. quorum sedes initium capit a Mesa, vergit ad Sapharam montem orientalem.

30. Hi quidem a Semo nati, varias familias et linguas diversis gentium regionibus effecerunt.

31. Hæ sunt natorum Noæ familiæ, generibus et nationibus variæ, a quibus gentes per terras post diluvium propagatæ sunt.


CAPUT XI
1. Cum autem universus terrarum orbis eodem sermone atque oratione uteretur,
2. Cum illi ab oriente discederent, nacti sunt quemdam campum in terra Sanaara, ubi commorati
3. coeperunt invicem cohortari, ut lateres facerent coquerentque, quibus pro lapidibus, et bitumine pro harenato usi,
4. instituerunt urbem ædificare, et turrim, quæ fastigio cælum attingeret, ut sibi famam pararent, antequam per omnes terrarum tractus dispergerentur.

5. Ad illam urbem et turrim, quæ ab hominum genere construebatur, visendam descendit Jova.
6. Sic enim dicebat: “En populus unus, qui eodem sermone cunctus utitur, hæc audet facere. Nihil jam erit, quod conantes non efficiant.
7. Age jam, descendamus, et ibi eorum sermonem ita confundamus, ut alii aliorum orationem non intellegant.”

8. Itaque eos illinc per omnes terras dissipavit. Ita urbis omissa constructio est,
9. ex quo Babylon nominata fuit, quia ibi confudit Jova omnium mortalium linguas, et indidem eos in omnes terrarum regiones disjecit.

10. Sequitur de Semi progenie.

Semus centum annos natus genuit Arphaxadum, biennio post diluvium,
11. post quem genitum vixit quingentos annos, alios interea promiscuo genere liberos procreans.

12. Arphaxadus anno ætatis suæ quinto et tricesimo genuit Cainanem,
13. vixitque Arphaxadus post genitum Cainanem annos trecentos triginta, alios interim liberos procreans, atque ita mortuus est.

14. Cainan anno ætatis suæ centesimo tricesimo genuit Salam,
15. vixitque quadringentos tres annos post, aliis interea liberis procreandis.

16. Sala anno tricesimo genuit Hebrem,
17. vixitque insuper annos tres et quadringentos, aliosque liberos habuit.

18. Heber anno tricesimo quarto genuit Phalegum,
19. vixitque annos quadringentos triginta post, aliosque interea liberos habuit.

20. Phalegus anno tricesimo genuit Reum,
21. vixitque postea annos ducentos supra novem, aliosque interea liberos habuit.

22. Reus anno tricesimo secundo genuit Sarugum,
23. vixitque postea annos septem et ducentos, aliosque interea liberos habuit.

24. Sarugus anno tricesimo genuit Nachorem,
25. vixitque ducentos annos postea, aliosque interea liberos habuit.

26. Nachor anno vicesimo nono genuit Tharam,
27. vixitque postea annos centum undeviginti, aliosque interea liberos habuit.

28. Tharæ genus sic se habet.

Thara septuagenarius genuit Abramum, deinde Nachorem et Haranem,
29. quorum Haran genuit Lotum,
30. mortuusque est Haran præsente Thara patre suo in terra patria, Ure Chaldæorum.
31. Abramus autem et Nachor duxerunt uxores. Abramus Saraim nomine, Nachor Melcam, Haranis filiam (habuit enim ille Melcam et Iscam.)
32. Sed erat Sarais sterilis et sine subole.

33. Thara autem adhibitis Abramo filio, et Loto suo ex Harane nepote, et Sarai sua nuru, Abrami conjuge, Ure Chaldæorum profectus, in terram Chananæam ire contendit. Et ad Charram pervenerunt, ibique commorati sunt.

34. Ibi Thara quintum et ducentesimum ætatis annum agens moritur.


CAPUT XII
1. Abramum autem Jova sic allocutus est: “Emigra ex tua terra, ex patria, ex domo paterna, in terram, quam tibi ostendam.

	2. Ego ex te magnam gentem deducam; 
		te beabo; 
	te magno faustoque 
		nomine augebo.
	3. Et optantes tibi felicia felicitabo; 
		tuos detestatores detestabor. 
	In te omnes orbis 
		beabuntur nationes.”

4. Igitur Abramus, ut est ei præceptum a Jova, profectus est comite Loto. Erat autem annos quinque et septuaginta natus, cum Charra profectus est,
5. secum ducens Saraim uxorem, et Lotum fratris filium, cum omnibus, quas pepererant, facultatibus, atque animantibus, quas apud Charram comparaverant, et in Chananæam ire contendit. Postquam in Chananæam pervenerunt,
6. ubi Abramus in eam terram progressus, pervenit ad Sichemam, locum quemdam ad planitiem Moræ, cum essent tum in terra illa Chananæi,
7. apparuit ei Jova, promisitque sese ejus semini terram illam daturum. Itaque ille aram ibidem construxit Jovæ, qui ei apparuerat.

8. Inde se in montem quemdam, qui erat Betheli ad orientem, contulit, et tentorium fixit, Bethel a mari, Haim ab oriente habens, ibique exstructa Jovæ ara, Jovæ nomen invocavit.

9. Ita dum pergens ad meridiem accedit,
10. orta in ea regione fame, coactus est, ea ingravescente, descendere in ægyptum, illic peregrinaturus.
11. Quo jam appropinquans, cum Sarai uxore sua sic loquitur: “Video te mulierem esse formosam.
12. Quod si te viderint ægyptii, et intellectum fuerit, meam esse conjugem, me interficient, te incolumi.
13. Quamobrem dicito, te meam esse sororem, ut tua causa atque opera meæ utilitati salutique consulatur.”

14. Ergo ubi pervenit Abramus in ægyptum, et viderunt ægyptii mulierem forma esse tam eleganti,
15. visamque etiam Pharaonis proceres, apud Pharaonem laudaverunt, arcessita mulier est domum Pharaonis,
16. qui ejus causa Abramum ipsum beneficiis prosecutus, eum ovibus, capris, bubus, asinis, servis, ancillis, asinabus et camelis donavit.

17. Sed cum magnis a Jova cladibus, propter Saraim Abrami conjugem, Pharao ejusque domus afficeretur,
18. Abramum evocat, et apud eum verbis expostulat, quod suam esse conjugem ipsi non indicasset,
19. et quod sororem dicendo in causa fuisset, ut ipse eam sibi in matrimonium copularet. Sed tamen nunc suam sibi uxorem haberet, et abiret.
20. Mandavit etiam certis hominibus, ut eum et uxorem cum omnibus suis facultatibus deducerent.


CAPUT XIII
1. Ita ascendit ab ægypto Abramus et ejus uxor, cum omnibus suis copiis, comitante Loto. Et contendit in meridiem,
2. pecore, argento, auroque locupletissimus,
3. pervenitque suis itineribus a meridie ad Bethel, in eum locum, in quo ante tentorium habuerat, inter Bethel et Haim,
4. quo in loco prius altare fecerat, ibique Jovæ nomen invocavit.

5. Lotus quoque Abrami itineris comes, ovibus, et capris, et bubus, et tentoriis ita abundabat,
6. ut cum jam præ multitudine copiarum una regione capi et simul habitare non possent,
7. exoriretur controversia inter Abrami et Loti pecorum pastores, Chananæis tum et Pherezæis terram illam incolentibus.

8. Qua de re Abramus cum Loto sic egit: “Equidem nolim esse discidium inter me et te, interque meos et tuos pastores, qui homines simus consanguinei.
9. Jam universa tibi regio patet. Liberum tibi facio a me quam velis in partem discedere, ipse in diversam abiturus.

10. Tum Lotus animadvertens omnem Jordanis planitiem esse irriguam (nam Sodomam et Gomorram Jova nondum everterat) et Jovani pomarii similem, aut ægyptii soli, vergentem ad Sigorim,
11. eam omnem sibi delegit, et ab oriente discessit. Ita alius alio digressi sunt,
12. et Abramus in Chananæa, Lotus in oppidis campestribus habitavit, tetenditque ad Sodomam,
13. cujus Sodomæ homines erant improbissimi, et in Jovam flagitiosissimi.

14. Post digressum ab Abramo Lotum, Jova cum Abramo sic locutus est: “Erige oculos, et istinc circumspice ad septentriones, ad austrum, ad orientem et ad occidentem.
15. Nam quamcumque tui terram vides, eam omnem tibi ego dabo, et tuo semini in sempiternum,
16. quod quidem semen pulveri terræ coæquabo, ut id qui numerare possit, idem possit et pulverem numerare.
17. Quare age, terram longe lateque peragra, nam eam quidem tibi dabo.”

18. Abramus autem in querquetum Mambræ, quod est in Hebrone, migravit, ibique consedit, et Jovæ aram exstruxit.


CAPUT XIV
1. Comissum est autem proelium quoddam inter Amraphelem Sanaaræ, Ariochum Elaseris, Codralomorem Elamitarum, et Thadalem Gojorum regulos,
2. et Baram Sodomæ, Bersam Gomorræ, Saneabum Admæ, Semebrem Seboimorum regulos, et Balæ, (quæ eadem Sigoris) regulum,
3. in valle Siddæa, quæ nunc est lacus salsus.
4. Cum enim hi posteriores reguli Codralomori duodecim annos servivissent, et anno decimo tertio defecissent,
5. Codralomor anno decimo quarto, et ejus comites reguli, domo egressi fuderunt Raphænses apud Astarotha in Carnanibus, et Zuzenses apud Hamum, et Emenses apud Savem in Cariathensibus,
6. et Chorios in montanis Seiris ad Pharanem, quæ planities est ad deserta.
7. Inde reversi venerunt ad fontem Mispat, id est, Cadem, omnemque Amalechitarum agrum, atque etiam Amorræos, qui Hasasonthamar incolebant, vicerunt.

8. Tum illi quinque reguli posteriores domo egressi,
9. proelio cum his quattuor decertarunt in valle Siddæa,
10. quæ vallis puteis bituminis passim abundabat.
11. Ibi pulsis superatisque Sodomæ et Gomorræ regulis, reliqui fuga montes petiverunt.
12. Victores autem, omnibus Sodomæ et Gomorræ fortunis, et commeatu direpto, abibant,
13. secum etiam Lotum fratris Abrami filium, Sodomæ incolam, cum suis facultatibus abigentes.

14. Ea res ut est Abramo Hebræo per quemdam, qui ex proelio evaserat, nuntiata (incolebat autem Abramus in querqueto Mambræ Amorræi, fratris Escolis et Aneris, qui erant cum ipso Abramo foedere conjuncti),
15. et intellexit, captum esse cognatum suum, vernas, quos domi natos habebat, trecentos octodecim expedit, illosque ad Danem usque consequitur.
16. Et suis servis in aciem instructis, eos noctu aggressus superat, quos deinde persecutus ad Chobam, quæ ad sinistram Damasci posita est,
17. rediit cum omni præda, Lotumque cognatum suum cum suis fortunis, nec non mulieres et reliquos homines reduxit.

18. Ei ex hac Codralomoris et ejus sociorum regulorum cæde revertenti, Sodomæ rex obviam processit in Savem, quæ vallis est regia.

19. Melchisedechus quoque Solymæ rex, et supremi Dei sacerdos, panem protulit et vinum,
20. Abramumque faustis ominibus prosequens inquit:

	“Gratulor Abramo a supremo Deo, 
		auctore cæli atque terræ,
	21. et simul ipsi supremo Deo grates ago, 
		qui tuos hostes tibi in manus compegerit.”
Ei Abramus quoque decumas omnium rerum dedit.

22. Tum ab Abramo petiit Sodomæ rex, ut homines sibi redderet, ceteras res ipse sibi retineret.

23. At Abramus: “Jovam ego tibi,” inquit, “summum Deum, cæli terrarumque conditorem, sublata ad eum manu, testor,
24. me ex tuis omnibus ne pilum quidem ablaturum, ne tu forte dicas, Abramum abs te esse ditatum,
25. præter victum dumtaxat juvenum, et partem eorum, qui mecum profecti sunt, Aneris, Escolis et Mambræ, nam hi suam partem auferent.”


CAPUT XV
1. His rebus gestis, Jova cum Abramo per visum locutus est ad hunc modum:

	“Bono animo es, Abrame. 
		Ego tibi præsidium 
		et abunde magnum præmium ero.

2. Cui Abramus: “Domine Jova,” inquit, “quidnam mihi dabis, cum orbus agam, sitque meæ domus successor futurus Damascenus Eliezer?
3. En tu mihi nullam prolem dedisti,” inquit, “et est mihi meus famulus heres futurus.”

4. At Jova: “Non iste,” inquit, “sed ex tuis visceribus enascetur, qui tibi heres erit.”
5. Deinde eo foras educto, “Aspice,” inquit, “in cælum, et stellas enumera, si enumerare potes. Atqui tam numerosa futura est tua progenies,” inquit.

6. Tum ille Jovæ credidit, id quidem Jova ei justitiæ duxit,
7. et cum sic affatus est: “Ego sum Jova, qui te Ure Chaldæorum eduxi, ut hujus tibi terræ possessionem traderem.”

8. Cui ille: “Domine Jova,” inquit, “unde sciam, eam esse me possessurum?”

9. Tum Jova ei præcepit, ut sumeret juvencam trimulam, et capram trimulam, et arietem trimulum, et turturem, et pipionem,
10. quæ omnia ubi cepit, cetera dissecuit media, et partes singulas singulis ex adverso opposuit, sed aves non dissecuit.
11. Tum alites ad cadavera devolantes abegit.

12. Sub occasum autem solis, somno oppressum, et magno tenebrarum terrore correptum Abramum, ille sic allocutus est:
13. “Scito, posteros tuos peregrinos futuros esse in terra extraneorum, et eorum servitutem ac injurias annis quadringentis perpessuros.
14. Sed illam ego gentem, cui servient, ulciscar, exibuntque tandem cum magnis opibus.
15. Tu vero ad majores tuos quiete discedes, et bene acta senectute sepelieris.
16. Huc autem redibunt quarto sæculo, quoniam  nondum ad summum pervenit improbitas Amorræorum.”

17. Post solis occasum, oborta caligine, ecce quoddam fumidum incendium et fax ignea inter frusta illa intermeavit.
18. Eo die feriit Jova cum Abramo foedus in hæc verba: “Hanc ego tuo semini terram do a flumine ægypti, ad flumen magnum, id est, Euphratem—\Versus videlicet Cenæos, Ceanezæos, Cadmonæos,
19. Hettæos, Pherezæos, Raphænses,
20. Amorræos, Chananæos, Gergesæos et Jebusæos.


CAPUT XVI
1. Sarais autem Abrami conjunx, cum nihil ex eo peperisset, et ancillam haberet ægyptiam, nomine Hagarem,
2. Abramum summonuit, ut (quoniam se Jova gignere prohiberet) cum ancilla rem haberet, si forte per eam posset ipsa liberos consequi.

Ad quod, consentiente Abramo,
3. illa ei Hagarem ægyptiam ancillam suam in matrimonium dedit, annis decem, postquam ille Chananææ incola erat.
4. Hic cum Hagare rem habuit, gravidamque fecit.

Atque illa gravidam se factam sentiens, eram suam præ se contemnebat.
5. Qua de re Sarais apud Abramum questa est his verbis: “Mihi per te sit injuria. Ego tibi meam ancillam in complexum tradidi, et ei nunc gravidam se esse sentienti in contemptum veni. Jova sit inter me et te vindex.”

6. Ad hæc Abramus Sarai respondit: “Ancillam tuam in potestate habes. Ei facito, quod tibi visum fuerit.” Itaque cum deinceps eam Sarais durius tractaret, illa ab ea aufugit,
7. quam nactus Jovæ angelus ad fontem aquæ in solitudine, apud viam, qua Sur itur,
8. sic locutus est: “Hagar, ancilla Sarais, undenam venis? Et quo tendis?”

Et illa: “Saraim ego eram meam fugio,” inquit.

9. Tum angelus: “Revertere ad eram tuam, et ejus te manui summittito.
10. Equidem ita numerosam prolem tibi conciliabo,” inquit ei Jovæ angelus, ”ut præ multitudine numerari non possit.

	11. Jam vero conceptum 
		geris filium, 
	quem, ubi pepereris, 
		Ismælem nomine appellabis, 
	quoniam exaudivit Jova tuam miseriam.
		12. Is erit ferus homo, 
		omnibus infestus, 
	ab omnibus infestatus, 
		et adversus omnes fratres suos consistet.

13. Igitur illa Jovam, qui se allocutus erat, sic nominavit: “Deus es videns me; hic nimirum a tergo vidi,” inquit, “videntem me.”
14. Atque inde puteus Lahærois nominatus est. Is est inter Cadem et Barad.

15. Postea Abramo filium peperit, quem Abramus Ismælem nomine vocavit,
16. in cujus nativitate agebat ipse annum sextum supra octogesimum.


CAPUT XVII
1. Deinde nonum et nonagesimum annum agenti apparuit Jova, et sic cum eo locutus est: “Ego sum Deus omnipotens. Vive ad meum præscriptum, et esto integer,
2. et faciam foedus tecum, teque majorem in modum amplificabo.”

3. Hic Abramus in faciem procubuit, et Deus, ut loqui coeperat, dixit:
4. “Mihi jam foedus initur tecum, ut tu multitudinis gentium pater evadas,
5. nec amplius Abrami nomine vocaberis, sed Abrahami, quia te patrem multitudinis gentium effecturus sum.
6. Te ego ingenti subolis incremento augebo, atque ex te gentes, etiamque reges orientur.
7. Foedus autem ejusmodi facio, ut non solum ad te, sed etiam ad profecturum ex te posterorum genus pertineat, idque in perpetuum, ut Deus et tibi sim, et illis,
8. utque terram, cujus tu peregrinus es, videlicet totam Chananæam, et tibi et tuis posteris tradam in possessionem sempiternam, simque iis Deus.

9. “Tu quoque vicissim,” inquit Deus Abrahamo, “et tuorum omne futurum genus, foedus meum conservatote,
10. quod erit hujusmodi: Omnes vestri mares circumcidentur.
11. Circumcidetis autem membri vestri præputium, quod sit icti inter me et vos foederis indicium,
12. idque facietis octavo post nativitatem die, cujuscumque generis mares erunt, sive domi nati, sive argento coempti et alienigenæ, ex alio quocumque genere quam es tuo orti,
13. ut ita circumcisis omnibus tam domi natis, quam pecunia comparatis, vestra corpora signata sint nota hujus mei foederis sempiterni.
14.  Mares autem præputiati, et præputia non circumcisa habentes, ex suorum numero tollentur, ob violatum foedus meum.

15. “Saraim quoque uxorem tuam,” inquit, “jam non Saraim vocabis, sed ei Sara nomen erit,
16. quam ego fecundabo, et tibi ex ea filium dabo, ut ea fecunditate gentes ex sese progeneret, et ex ea etiam reges populorum oriantur.”

17. Hic Abrahamus, cum in faciem subridens incubuisset: “Scilicet,” inquit ipse secum, “aut centenarius gignet, aut nonagenaria Sara pariet.
18. Utinam modo facias,” inquit, Deum alloquens, “ut propagetur Ismæl.”

19. Et Deus: “Immo Sara ipsa uxor tua,” inquit, “pariet ex te filium, quem tu Isaacum nomine vocabis, cum quo ego foedus, et quidem sempiternum inibo, in quo foedere ejus quoque futura progenies comprehendetur.
20. De Ismæle quoque te exaudiam, eumque fecundabo et tanto subolis incremento augebo, ut genitis duodecim principibus, per me in gentem magnam evadat.
21. Sed cum Isaaco, quem tibi Sara hoc proximi anni tempore pariet, foedus faciam. 
22. Hæc locutus Deus, finem fecit, et ab Abrahamo discessit.

23. Abrahamus, assumpto Ismæle filio suo, et omni sua familia tum vernaculorum, tum empticiorum, et alienigenarum marium, illo ipso die, quo Deus eum allocutus est, omnium præputia circumcidit,
24. ipseque annum agens nonagesimum nonum circumcisus est,
25. Ismæl autem decimum tertium.
26. Ita eodem die circumcisi sunt Abrahamus et ejus filius Ismæl,
27. et una cum eo omnes domestici, tum vernæ, tum ex natione peregrina coempti.


CAPUT XVIII
1. Præterea apparuit ei Jova in querqueto Mambræ. Cum enim per æstum diei ad januam tabernaculi sederet,
2. conspexit homines tres, qui ei ex adverso erant, quibus visis, ex tabernaculi ostio occurrit obviam, iisque summisse salutatis, dicit:
3. “Domine, si vis mihi gratissimum facere, noli me tuum præterire.
4. Lavabitis pedes paucula aqua adhibita, deinde sub arbore requiescetis.
5. Ego interea depromam frustum panis, quo animos vestros recreetis, postea perrecturi. Nam hæc vobis ad vestrum me deflectendi causa est.”

Cui illi: “Fac ut dixisti.”

6. Atque ille in tabernaculum ad Saram festinat, eique mandat, ut tria sata farinæ siligineæ properet, et ea depsta panes depstinos conficiat.

7. Ipse ad armentum currit, vitulumque tenerum et bene habitum tradit famulo, qui eum facere properet.
8. Deinde illis butyrum, et lac, et quem fecerat vitulum apposuit. Ipse, iis sub arbore comedentibus, astabat.

9. Tum illi: “Ubi est Sara, uxor tua?” inquiunt.

“Adest,” inquit Abrahamus, “in tabernaculo.”

10. Atque ille: “Cum revisam te,” inquit, “anno vertente, habebit Sara uxor tua filium.”

Hæc Sara ex postico tabernaculi audiens,
11. et quod Abrahamus et Sara senes erant atque ætate provectiore, et quod ipsa jam menstrua pati desierat,
12. risit ipsa secum. “Postquam jam vieta sum,” inquit, “indulgebo, credo, voluptati, cum meus etiam dominus ita sit senex?”

13. Tum Jova Abrahamo: “Cur tandem ridet Sara?” inquit, “negans se genituram, quia consenuit.
14. Estne res ulla, quam Jova non possit? Futurum est, inquam, ut cum ego te hoc tempore, anno vertente, revisam, habeat Sara filium.”

15. Sara vero negavit. “Non risi,” inquit. Metuebat enim.

Cui ille: “Immo vero risisti.”

16. Deinde homines inde consurgunt, et ad Sodomam se convertunt. Quos cum Abrahamus deducendi gratia comitaretur,
17. Jova sic loquitur: “Egone ut Abrahamum celem de eo, quod sum facturus,
18. cum sit Abrahamus gentis maximæ et potentissimæ futurus auctor, cumque in eo omnes orbis nationes sint felicitandæ?
19. Nam scio, suis eum liberis et porro suæ in posterum stirpi præcepturum esse, ut ad Jovæ normam vitam dirigentes justitiam colant, atque jus, ut Jova Abrahamo promissa præstet.”

20. Deinde sic loquitur: “Video magnas esse querelas de tot tantisque Sodomitarum flagitiis.
21. Itaque statui illo descendere, et explorare, utrum, quemadmodum querelis ad me perlatum est, sint plane profligati, an non sint.”

22. Hic hominibus inde digressis, et Sodomam ire contendentibus, Abrahamus, qui adhuc ante Jovam stabat,
23. accedit, et: “Etiamne bonos,” inquit, “una cum improbis perdes?
24. Si erunt quinquaginta viri boni in urbe, an etiam perdes? Neque ignosces illi loco propter illos quinquaginta bonos, qui erunt in eo?
25. Absit, ut committas, ut interficias bonos cum malis, eodemque numero probos habeas et improbos. Absit, ut qui totum orbem terrarum æquitate moderatur, is æquitate non utatur.

26. Cui Jova: “Si in urbe Sodoma quinquaginta viros bonos,” inquit, “invenero, eorum gratia toti loco ignoscam.”

27. Et Abrahamus: “Audacter,” inquit amplius loquens, “facio, qui Dominum meum alloquar, cum sim ipse pulvis et cinis.
28. Sed tamen de quinquaginta bonis aberunt forsitan quinque, an propter quinque evertes totam urbem?”

“Non evertam,” inquit ille, “si illic quadraginta quinque invenero.”

29. “Quid,” inquit rursum Abrahamus, “si quadraginta?”

“Etiam propter quadraginta abstinebo.”

30. “Quæso Domine,” inquit Abrahamus, “ne ægre feras, si pergo quærere. Quid si triginta?”

“Non faciam,” inquit ille, “si illic invenero triginta.”

31. Et Abrahamus: “Ne ego audax, qui cum Domino meo colloquar. Quid si viginti?”

Et ille: “Etiam propter viginti non exscindam.”

32. Tum Abrahamus: “Hoc te postremum interrogabo, Domine, si tibi gravis non sum: Quid si decem?”

“Etiam propter decem non evertam,” inquit.


CAPUT XIX
1. Tum Jova, facto cum Abrahamo loquendi fine, discessit. Abrahamus eodem, unde digressus erat, reversus est. Angeli autem illi duo ad Sodomam sub vesperum pervenerunt. Eos conspicatus Lotus, qui tum in porta Sodomæ sedebat, processit iis obviam, cumque summisso ad terram vultu salutavisset,
2. rogat, Domini eos nomine appellans, ut ad se in eam noctem devertant, lavaturi pedes, et postridie reliquum itineris aggressuri.

Recusantes et sese in foro pernoctaturos dicentes,
3. adeo urget, ut ad eum deverterint, iisque domum deductis cenam dedit, coctis sine fermento panibus.
4. Capto cibo, nondum cubitum discesserant, cum Sodomitani juvenes, senes, denique universus ad unum populus domum obsidebant,
5. et Lotum nomine vocantes clamabant: “Ubi sunt homines isti, qui ad te in hanc noctem venerunt? Produc ad nos, ut eos cognoscamus.”

6. Tum Lotus ad eos extra fores egressus, clauso post se ostio dicit:
7. “Nolite, quæso, fratres, scelus facere.
8. Sunt mihi filiæ duæ, quæ viri notitiam non habuerunt. Eas malo vobis ad vestram libidinem producere, quam si quid in hos homines gravius consulatis, qui ideo sese sub mei tecti præsidium commiserunt.”

9. Tum illi, jusso paulisper recedere Loto, enimvero non ferendum esse dicere, ut, qui unus ad peregrinandum venisset, is aliis facienda præscriberet. Simulque ei graviora quam hospitibus minantes, magno impetu in hominem facto, ad ostium perrumpendum accedunt.

10. Sed hospites, Loto manibus suis intro ad se recepto, ostium obseraverunt.
11. Tum illis, qui pro foribus erant, a minimo ad maximum, tantam cæcitatem injecerunt, ut ostium invenire frustra conarentur.

12. Deinde Lotum admonuerunt, ut, si quem præterea haberet illic generum, aut liberos, quidquid denique in urbe haberet, illinc educeret,
13. nam sese jam eum locum esse perdituros, ad hoc ipsum a Jova missos, qui tantorum flagitiorum querelis offensus esset.

14. Tum Lotus egressus, generos suos, qui ejus filias duxerant, convenit, hortaturque, ut ex eo loco emigrent, Jovam enim eversurum esse urbem. Sed illi eum jocari sunt arbitrati.

15. Et jam sub auroræ ortum urgebant angeli Lotum, ut uxorem et duas, quæ in præsentia aderant, filias educeret, ne civitatis culpam lueret.

16. Cunctantem homines manu prehendunt, nec non ejus conjugem, atque filias, propterea quod ei parcebat Jova, et extra urbem educunt atque sistunt.
17. Eo educto, “Cave,” inquit ille, “si tuam salutem amas, ne post tergum respicias, neve usquam toto in campo consistas, sed evadas in montem, ne pereas.”

18. Quibus Lotus: “Hoc mihi quæso,” inquit, “remitte Domine,
19. postquam pro tua benignitate tanto me obstringis beneficio, ut meam salutem conserves. Ego certe in montem evadere non potero, quin exitio correptus exanimer.
20. Est hic propinquum quoddam oppidulum, ad confugiendum opportunum. Liceat mihi eo me recipere, et ita saluti meæ prospicere—est sane perparvum.”

21. Cui ille: “Etiam hac in re,” inquit, “tibi indulgebo, ut oppidum istud non eruam.
22. Matura eo te recipere, neque enim mihi fas est quidquam facere, donec eo perveneris.” Atque hanc ob causam oppidum Sigoris nominatum fuit,
23. in quod postquam Lotus, terris oriente sole, ingressus est.

24. Jova ab se de cælo sulphur et ignem in Sodomam et Gomorram depluit,
25. urbesque illas, et totum planum tractum, omnesque urbium incolas, et terræ stirpes funditus evertit. 
26. Uxor autem Loti, quæ eum sequebatur, respexit, et in statuam salis versa est.

27. Mane ubi surrexit Abrahamus, ex eo loco, ubi in Jovæ conspectu steterat,
28. aspiciens Sodomam et Gomorram versus, et omnem campum, conspicit exhalantem ex terra vaporem, qualis esse solet calcariæ.

29. Et Abrahami quidem recordatione Deus Lotum e media emisit ruina, dum urbes illius planitiei, quarum Lotus erat incola, evertit.

30. Lotus autem Sigori degere non ausus, ab ea discessit, et in monte cum duabus suis filiabus in quadam spelunca habitavit.
31. Earum autem filiarum natu major cum minore egit, ut quoniam pater consenuisset, nec quisquam in terra vir superesset, a quo, sicut ferret omnium mortalium natura, comprimerentur,
32. patrem vino invitarent, et ex ejus concubitu proli consulerent.

33. Ergo ei vinum ea nocte largius miscent, et cum patre grandior natu filia concumbit, neque ille eam neque cubantem sensit, neque surgentem.

34. Postridie demonstrat grandior juniori, sese pridie cum patre cubuisse. Hortatur, ut ei vinum etiam in proximam noctem largius præbeant, et cum eo ipsa vicissim cubet, ut ex patre suboli prospiciant.
35. Quod cum illa fecisset, et idem evenisset, ut neque cubantem ille neque surgentem sentiret,
36. conceperunt ex patre duæ Loti filiæ,
37. quarum grandior filium peperit, quem Moabum nuncupavit. Ex eo prognati sunt Moabitæ, qui etiamnum manent.
38. Minor item filium, cui Bennammi nomen fecit, a quo nati sunt Ammonitæ, qui hodie etiam durant.


CAPUT XX
1. Abrahamus autem inde versus meridiem profectus, consedit inter Cadem et Sur, et Geraris peregrinatus est.
2. Ibi cum Saram pro uxore sororem esse diceret, curavit Abimelechus, rex Gerarorum, eam ad se arcessendam.

3. Sed eum Deus noctu in somnis convenit, his verbis: “Scias tibi moriendum esse propter eam, quam duxisti, mulierem, quæ quidem habeat maritum.”

4. Hic Abimelechus, qui eam non attigisset: “Domine,” inquit, “etiamne insontes interficies?
5. Nonne cum mihi et ipse sororem et ipsa fratrem suum esse dixerit? Hoc sincera mente intemeratisque manibus feci.”

6. Cui Deus in somnis: “Et ego scio,” inquit, “istud te sincera mente fecisse, et ideo te facinus contra me admittere prohibui, neque, ut cum ea rem haberes, permisi.
7. Sed nunc redde mulierem viro, qui vates est, ut eo deprecatore salutem impetres. Quod nisi reddis, scias, et tibi et tuis omnibus esse moriendum.”

8. Mane surgit Abimelechus, convocatisque suis omnibus, rem omnem apud eos exponit, qua ex re magnus eos metus incessit.
9. Deinde evocatum Abrahamum sic alloquitur: “Quid fecisti nobis, aut quid adversum te commisi, ut mihi meoque regno tantam noxam importares? Certe contra officium adversus me fecisti.
10. Quid tibi veniebat in mentem, cum istud faceres?”

11. Cui Abrahamus: “Verebar,” inquit, “ne, si forte nulla hoc in loco vigeret religio, uxoris meæ causa occiderer.
12. Quamquam etiam vere mea soror ex patre est, ex matre non item; verum ea sum usus conjuge.
13. Sed cum me Deus a domo paterna abstraheret, ab ea in beneficii loco petivi, ut, quemcumque in locum veniremus, suum me esse fratrem diceret.”

14. Tum Abimelechus Abrahamo pecora, et boves, et servos, et ancillas dedit, et Saram uxorem reddidit,
15. atque ita dixit: “Mei tibi fines patent; ubicumque visum erit, habites licet.”

16. Deinde Saram alloquens: “Fratri tuo,” inquit, “dedi mille argenteos, qua tu tui pudoris defensione apud omnes et tuos utaris et alienos.”

17. Deinde Abrahamo deprecante, Abimelechum Deus, ejusque uxorem et ancillas sanavit, et iis gignendi vim restituit,
18. nam propter Saram Abrahami conjugem omnes Abimelechi domus uteros obsignaverat.


CAPUT XXI
1. Saræ autem Jova adfuit, ut prædixerat, eique promissa præstitit,
2. ut conceptum ex Abrahamo jam sene filium ad promissum illi a Deo tempus pareret,
3. quem Abrahamus Isaacum nominavit,
4. et octavo a nativitate die (ut erat a Deo jussus) circumcidit,
5. ipse tum annum agens centesimum, cum ei Isaacus filius natus est.

6. Sara autem hæc verba protulit: “Ridere me fecit Deus; hoc quicumque audiet, arridebit mihi.
7. Quis umquam,” inquit, “dixisset Abrahamo, Saram liberos esse lactaturam? Et tamen ejus senectæ filium peperi.

8. Cum autem grandescens jam puer Isaacus esset ablactandus, ipso ablactandi die, magnum Abrahamus fecit convivium.
9. Cumque animadvertisset Sara filium Hagaris ægyptiæ, quem ex Abrahamo pepererat, Isaaco filio suo illudentem,
10. ita dixit Abrahamo: ”Ejice hanc ancillam ejusque filium, neque enim hujus ancillæ filius cum filio meo Isaaco in hereditatem veniet.”

11. Ea res cum Abrahamo propter suum filium magnopere displiceret,
12. Deus eum sic monuit: “Noli pueri et ancillæ tuæ vicem dolere, sed Saræ hoc toto in negotio obtempera, nam tibi ex Isaaco denominabitur progenies,
13. quamquam ancillæ quoque filium in gentem propagabo, quia tua proles est.”

14. Igitur mane surgit Abrahamus, panemque et aquæ lagenam Hagari dat, et ejus puerique umeris imponit, eamque amandat. Quæ cum in deserta Bersabæ venisset, ibique erraret,
15. consumpta lagenæ aqua, puerum sub quemdam fruticem abjicit.
16. Ipsa, ne morientem videret, recedit, et cum ab eo teli jactum distaret, e regione sedens ploratum edere incipit.

17. Sed audita a Deo pueri voce, Dei angelus Hagarem de cælo appellavit. “Quid habes, Hagar?” inquit. “Bono es animo, nam pueri vocem Deus ex eo, in quo est, loco exaudivit.
18. Surge, et puerum manu prehensum alleva, nam ex eo magnam ego gentem efficiam.”

19. Deinde divinitus apertis ejus oculis, animadvertit aquæ puteum, ad quem accessit, et, repleta lagena aquæ, puero bibere dedit.

20. Hic puer Deo secundo crevit, et silvestrem vitam agens fuit sagittarius.
21. Incoluit autem in solitudine Pharane. Ei mater uxorem locavit ex ægypto.

22. Per id tempus Abimelechus cum sui exercitus duce Phicole, Abrahamum hujusmodi verbis adortus est: “Quoniam quidem adest tibi Deus in omnibus tuis negotiis,
23. jura mihi per Deum in præsentia, te neque mihi, neque meis natis aut nepotibus nociturum, contraque, qua ego sum benignitate erga te usus, eadem te erga me et terram, quæ te peregrinum accipit, esse usurum.”

24. Hic Abrahamus, jurejurando condicto,
25. cum illo expostulat de aquæ puteo, quem illius servi per vim occupaverant.

26. Et Abimelechus: “Ego vero nescio,” inquit, “quis rem istam fecerit, neque tu de ea fecisti me certiorem, neque ego ante hodiernum diem audivi.”

27. Tum Abrahamus oves et boves sumpsit, et Abimelecho tradidit, atque ita foedus inter se percusserunt.
28. Cumque seorsum statuisset Abrahamus agnas septem,
29. dixit Abimelechus: “Quorsum istas septem agnas seposuisti?”

30. Cui ille: “Ut tu, his septem agnis de mea manu acceptis,” inquit, “testis mihi sis, hunc a me esse depressum puteum.”

31. Et hanc ob causam vocatus est locus ille Bersaba, quod illic duo illi juravissent.

32. Igitur icto apud Bersabam foedere, Abimelechus et Phicol in Palæstinos redire contenderunt.
33. Abrahamus autem nemus apud Bersabam sevit, et ibi Jovæ Dei nomen immortalis invocavit,
34. estque diu in Palæstinis commoratus.


CAPUT XXII
1. His rebus ita peractis, Deus Abrahamum tentavit ad hunc modum. “Abrahame,” inquit.

Cui ille: “Quid est?”

2. “Adhibe,” inquit, “filium tuum unicum, quem deamas, Isaacum, et in terram Moriam profectus eum mihi illic immolato super quodam monte, quem ego tibi ostendam.”

3. Mane surgit Abrahamus, et, clitellato asino, adhibitis duobus famulis et Isaaco filio, scissisque sacrificalibus lignis, in eum locum ire contendit, quem ei dixerat Deus.
4. Die tertio locum procul animadvertens,
5. famulis jubet, ut ibi cum asino præstolentur, dum ipse et puer illo eant, adoraturi, et inde ad eos redituri.

6. Deinde, sacrificalibus lignis Isaaco filio suo impositis, ipse secum ignem fert et cultrum, atque ita ambo simul eunt.
7. Et Isaacus: “Mi pater,” inquit Abrahamo.

Cui ille: “Quid vis, mi fili?”

“Hic quidem est ignis et ligna,” inquit ille, “sed ubi est agnus immolandus?”

8. Et Abrahamus: “Deus providebit ipse sibi agnum ad immolandum, fili,” inquit. Ita pergunt ire simul.

9. Ubi in locum a Deo ei significatum perventum est, ibi Abrahamus aram exstruit, dispositisque lignis Isaacum filium suum constringit, et lignis in ara superponit,
10. deinde cultro manum admovet ad filium suum immolandum.
11. Sed eum Jovæ angelus de cælo revocans: “Abrahame, Abrahame,” inquit.

Cui ille: “Quid est?”

12. “Noli,” inquit ille, “puero manum afferre, aut in eum quidquam committere. Nam satis jam mihi explorata tua religio est, qui mea causa ne a filio quidem, eoque unico, abstineas.”

13. Tum Abrahamus erectis oculis pone conspexit arietem cornibus in dumo hærentem, ad quem accessit, et comprehensum pro filio suo immolavit,
14. eumque locum Jovaream, a Jova vidente, denominavit, hodieque etiam mons a Jova videndo vocatur.

15. Abrahamum autem Jovæ angelus iterum de cælo sic interpellavit:
16. “Per me juro,” inquit Jova, “quoniam fecisti, ut te ne ab unico quidem filio abstineres,
17. ego et tibi favebo, et tuam stirpem ad stellarum cælestium, et arenarum litoris marini numerum augebo, perficiamque, ut hostium suorum portis potiatur,
18. utque in tua stirpe omnes orbis terrarum gentes sese beatas ferant, quoniam tu mihi dicto audiens fuisti.

19. Deinde Abrahamus ad famulos suos rediit, indeque profecti ad Bersabam una pervenerunt, ibique habitavit Abrahamus.

20. Postquam hæc gesta sunt, Abrahamo nuntiatur, Nachorem ejus fratrem ex Melca liberos sustulisse:
21. Usum primogenitum, Busum, Camuelem (a quo Syri orti),
22. Casedum, Hasonem, Pheldam, Jedlaphum et Bathuelem,
23. qui porro genuit Rebeccam. Præter hos octo ex Melca procreatos,
24. Nachor ex concubina sua nomine Ruma genuit Tabam, Gahamum, Thaassum et Maacham.


CAPUT XXIII
1. Sara autem, completis centum viginti septem annis,
2. mortua est Cariatharbæ, quæ eadem Hebron est, in Chananæa, ad quam lugendam et deplorandam accessit Abrahamus.

3. Deinde, omisso defuncto suo, Hettæos his verbis convenit:
4. “Ego sum peregrinus et advena inter vos. Tribuite mihi apud vos possessionem sepulturæ, ubi meum sepeliam mortuum, et e conspectu meo amoveam.”

5. Ad hæc Hettæi:
6. “Attende nos, Domine,” inquiunt, Abrahamo respondentes. “Tu inter nos es princeps quidam divinus, elige de nostris sepulcretis, ubi tuum sepelias mortuum. Nostrum quidem nemo suo te sepulcro prohibebit, quo minus in eo sepelias.”

7. Hic Abrahamus, cum assurrexisset, et incolis Hettæis honorem summisse habuisset:
8. “Si vobis cordi est,” inquit, “ut meum defunctum sepulcro condam, hoc mihi præterea concedite, ut pro me cum Ephrone Seoris filio agatis,
9. ut mihi cavernam duplicem, quam habet in extremo sui fundi, vobis præsentibus addicat, et addicat justo argento, in usum sepulcri.

10. Hic Ephron Hettæus, qui tum aderat inter eos, audientibus Hettæis omnibus, quotquot in curiam venerant, Abrahamo respondet his verbis:
11. “Ausculta mihi potius, Domine, ego tibi et fundum et fundi cavernam dono, idque in præsentia meorum popularium, ubi tuum sepelias mortuum.”

12. Tum Abrahamus honore incolis summisse præbito, iisdem audientibus, Ephroni respondet:
13. “Immo tu potius ausculta mihi. Ego tibi pro fundo pecuniam dabo. Hanc tu a me accipe, ita illic meum mortuum sepeliam.”

14. Cui Ephron:
15. “Domine attende,” inquit, “fundus hic, de quo inter me et te agitur, est quadringentis argenti siclis, si tanti vis humare.”

16. Hoc audito, Abrahamus Ephroni argentum ex illius taxatione appendit, præsentibus Hettæis, videlicet quadringentos siclos argenti commercialis.

17. Ita Ephronis fundus duplici caverna, qui fundus est e regione Mambræ, cum ipsa caverna, et omnibus arboribus, quæ circumquaque in toto ejus spatio erant,
18. Abrahamo emancipatus est in possessionem, præsentibus Hettæis omnibus, quotquot in curiam venerant.
19. Postea in ea caverna, quæ e regione Mambræ sive Hebronis est,
20. Abrahamus Saram conjugem suam sepelivit, in terra Chananæa.
21. Hoc pacto fundus ei, una cum caverna, in usum sepulturæ ab Hettæis addictus est.


CAPUT XXIV
1. Cum autem consenuisset Abrahamus, et ætate processisset, omnia ei bene fortunante Jova,
2. servum, quem domi seniorem tum habebat, et omnibus suis præfecerat, his verbis alloquitur: “Suppone manum tuam meo femori,
3. ut te per Jovam cæli terræque Deum obtester, ne filio meo Isaaco uxorem ex Chananæis, apud quos ego habito, asciscas,
4. sed in terram meam patriam profectus, inde ei arcessas.”

5. Cui servus: “Quid si nollet me mulier in hanc regionem sequi?” inquit. “Tuumne ego filium in eam regionem reducam, ex qua tu oriundus es?”

6. “Cave,” inquit Abrahamus, “ne filium meum illo reducas.
7. Jova Deus cælestis, qui me a domo paterna et natali solo distraxit, qui mecum collocutus juravit, se meæ stirpi daturum hanc terram, is, inquam, suo tibi præmisso angelo, efficiet, ut illinc conjugem meo filio capias.
8. Quod si te mulier sequi noluerit, hujus certe jurisjurandi religione solutus eris, modo ne filium meum illo reducas.”
9. Tum servus, manu femori Abrahami domini sui subjecta, in rem illam juravit.

10. Deinde, adhibitis decem ex dominicis camelis, profectus est, secum ferens de omnibus domini sui bonis, et in Mesopotamiam ad oppidum Nachoris pervenit.

11. Ibi camelis extra oppidum stabulatis ad puteum aquæ sub vesperum, quo tempore aquatrices prodire solent,
12. sic loquitur: “Jova, Deus domini mei Abrahami, da mihi prosperos hodie successus, et hoc beneficium Abrahamo ero meo concede,
13. ut me nunc ad fontem stante, cum oppidanorum puellæ veniunt aquatum, sic res cadat,
14. ut, quæ mihi puella petenti urnam ad bibendum deponet, et meos præterea camelos adaquandos suscipiet, ea sit, quam tu Isaaco tuo destinasti, et ex eo intellegam, te in erum meum benignitate uti.”

15. Nondum ea finierat, cum Rebecca, nata ex Bathuele filio Melcæ, conjugis Nachoris, fratris Abrahami, urnam in umeris ferens exibat,
16. puella facie elegantissima, virgo, et ignara viri. Hæc ad fontem descendit, repletaque urna, ascendebat.

17. Tum servus obviam ei occurrens: “Heus,” inquit, “da mihi bibere paulum aquæ ex tua urna.”

18. Cui illa: “Bibe,” inquit, “Domine,” simulque demissa confestim in manum suam urna, dat ei bibere.

19. Atque ubi is perbibit, “Etiam tuos,” inquit, “camelos adaquabo ad satietatem bibendi,”
20. statimque, transfusa in aquarium urna, recurrit ad puteum, ad hauriendum, et ad omnes haurit camelos.
21. Homo interea eam silentio contemplari, ut exploraret, utrum id sibi iter prosperaret Jova, necne.

22. Deinde, postquam perbiberunt cameli, auream profert inaurem dimidii sicli pondo, et duas ad ejus manus armillas denum aureorum pondo.
23. Eamque alloquitur: “Cujus es filia? Indica mihi, an sit domi patris tui locus nobis ad pernoctandum.”

24. Cui illa: “Filia sum Bathuelis, quem ex Melca Nachor sustulit.
25. Straminis autem et pabuli apud nos affatim est, nec non locus ad pernoctandum.”

26. Hic ille Jovam suppliciter venerans: “Gratias ago Jovæ,”
27. inquit, “Deo domini mei Abrahami, qui dominum meum sua benignitate et fide non destituerit, cum meum iter ad domum cognatorum ejus direxerit.”

28. At puella domum, matri suæ rem enuntiatum, cucurrit.
29. Habebat autem Rebecca fratrem nomine Labanem, qui ad hominem foras ad fontem cursu contendit.
30. Cumque inaurem et armillas in manibus Rebeccæ sororis suæ vidisset, et eam verba illius referentem audivisset, adit hominem stantem apud camelos ad fontem,
31. eumque a Jova salvere jussum, hortatur, ne foris maneat, nam sese ei domum, et camelis locum præparavisse.

32. Itaque hominem domum abducit, solutosque camelos stramine curat et pabulo. Ipsius autem et ejus comitum pedes aqua lavandos curat,
33. deinde cibum ei apponit. At ille cibum capturum se negat, nisi prius negotium suum proposuerit. Et, jubente Labane, ut proponeret,
34. sic verba facit: “Ego sum servus Abrahami,
35. hominis summas a Jova fortunas et amplitudinem consecuti, tum ovibus et capris, bubusque, tum argento atque auro, tum servitio et camelis atque asinis dotati.
36. Is ex Sara uxore jam vetula filium sustulit, quem heredem ex asse constituit,
37. meque jurejurando astrinxit, ne filio suo uxorem conciliarem ex Chananæis, quorum ipse in finibus incoleret,
38. sed, domum suam patriam profectus, ex suorum cognatorum familia asciscerem.

39. “Cui cum ego dicerem, futurum esse forsitan, ut me non sequeretur mulier,
40. respondebat, Jovam, ad cujus ipse normam vitam suam instituisset, missurum esse mecum suum angelum, ad secundandum meum iter, et ad uxorem filio suo ex sua gente et domo paterna conciliandam,
41. ac fore me illo sacramento liberum, si modo ad suos consanguineos venissem, etiam si non impetravissem.

42. “Hodie, ubi ad fontem veni, Jovam Deum domini mei Abrahami orabam, ut, si placeret, hoc mihi institutum iter prosperare, efficeret,
43. ut, me ad fontem astante, quæ puella ad aquandum egrederetur, si mihi petenti paulum aquæ ex sua urna ad bibendum,
44. et daret, et, camelos etiam sese adaquaturam, diceret, ea esset, quam ipse heri mei filio in conjugium destinasset.

45. “Vix ea cum animo meo locutus eram, cum ecce egressa Rebecca, urnam in umeris ferens, ad fontem descendit, atque haurit. Et cum ex ea potum petivissem,
46. confestim, deposita urna, offert, et camelos etiam adaquandos suscipit, meque et camelos omnes adaquavit.

47. “Quærentique ‘cujus esset filia?’ respondit: ’Bathuelis, filii Nachoris ex Melca.’

Tum ego ejus faciei inaurem et manibus armillas accommodavi,
48. Jovamque eri mei Abrahami Deum summisse veneratus, ei gratias egi, quod me tam certa via deduxisset ad erilis cognati filiam, erili filio conciliandam.
49. Nunc si in animo habetis, hoc beneficio atque officio dominum meum demereri, facite, ut sciam; sin minus, nihilo secius, ut aliquam aliam viam insistam.”

50. Tum Laban et Bathuel: “Hæc plane a Jova orta res est,” inquiunt respondentes, “neque nos tibi omnino repugnare possumus.
51. Proinde Rebeccam tibi permittimus; hanc tu domini tui filio nupturam, sicuti Jovæ visum est, ducito.”

52. His illorum verbis auditis, servus Abrahami Jovam summisse veneratus,
53. argentea aureaque vasa vestesque profert, et Rebeccæ dat, ejusque etiam fratri et matri strenas.
54. Tum demum ipse et ejus comites cibum capiunt; deinde cubitum discedunt.

Postridie, ubi surrectum est, petit, ‘ut ad dominum remittatur.’

55. Puellæ frater et mater respondent ipsi, ‘profecturum, postquam ea cum ipsis dies circiter decem mansisset.’

56. Ille contra hortatur, ‘ne se remorentur, debere se, dum ab Jova id sibi iter secundatur, dimitti et ad dominum redire.’

57. Tum illi, puellam se evocaturos, dicunt, et ejus sententiam percontaturos.
58. Simulque evocant, et ex ea quærunt, ‘velitne cum homine discedere?’ Illa ‘vero, velle,’ dicit.

59. Sic illi Rebeccam sororem suam, una cum ejus nutrice, Abrahamique servum et ejus comites dimiserunt,
60. Rebeccæque fausta precati sunt his verbis:

	“Prolem tibi, nostra soror, optamus
		centies centenariam millenariam,
	et eam quidem,
		quæ hostium suorum portas obtineat.”

61. Igitur Rebecca, ejusque puellæ in camelis equitantes, hominem secutæ sunt. Ita servus ille, assumpta Rebecca, profectus est.

62. Isaacus autem, qui tum ad meridiem incolebat, a puteo Lahæroi revertens,
63. (nam per tempus pomeridianum rus animi gratia exierat) venientes camelos animadvertit,
64. et simul Rebecca, Isaacum conspicata, desilit de camelo,
65. et servum interrogat ‘quisnam vir ille sit, qui per agrum adversum ipsos tendat?’

Ille ‘dominum suum esse’ respondet. Atque illa, flammeo expedito, sese obvelat.

66. Servus autem Isaaco, quæ fecerat, exposuit omnia.
67. Isaacus Rebeccam in tabernaculum matris suæ introduxit, eamque in matrimonium duxit,
68. et ejus amore dolorem, quem capiebat ex Sara matre, lenivit.


CAPUT XXV
1. Abrahamus autem aliam item uxorem duxit, nomine Ceturam,
2. ex qua sustulit Zamranem, Jocsanem, Madanem, Madianem, Isboccum et Suam.
3. Jocsan genuit Sabam et Dodanem. Dodan Assurin, Latussim et Laumim.
4. Madian Epham, Ephrem, Henochum, Abidam et Eldaam. Hi omnes nati sunt ex Cetura.

5. Dedit autem Abrahamus omnia sua Isaaco,
6. et concubinarum quos habebat filios, muneribus donatos, orientem versus, donec adhuc in vita erat, ab Isaaco amandavit.

7. Ac, postquam centum septuaginta quinque complevisset annos,
8. peracta feliciter ætate, maturaque senectute, mortuus est, et ad suos populares aggregatus.
9. Eum Isaacus et Ismæl filii sepeliverunt in duplici caverna fundi Ephronis, filii Seoris Hettæi, qui fundus est e regione Mambræ,
10. ab Abrahamo emptus ex Hettæis, ubi ipse et ejus uxor Sara sepulti sunt.
11. Mortuo Abrahamo, Isaacus ejus filius, fortunante Deo, puteo Lahæroi accoluit.

12. Ismælis autem, Abrahami ex Hagare ægyptia, Saræ ancilla, filii, multiplicis filiorum generis nomina hæc sunt:
13. Primigenius Nabaiothua, Cedar, Adbeel, Mabsamus,
14. Masma, Duma, Massa,
15. Hadar, Thema, Jetur, Nassis et Cedema.

16. Hi duodecim Ismælis filii, sui quisque populi principes, variis vicis et castellis fuerunt, atque inter Hevilam et Sur contra ægyptum habitarunt, vergentes ad Assyriam.
17. Ipse Ismæl, confectis centum triginta septem annis, vita defunctus, et ad majores suos est allectus,
18. cum ad obitum usque suis omnibus fratribus invitis constitisset.

19. Jam de genere Isaaci Abrahami filii dicendum est. Abrahamus Isaacum genuit.
20. Isaacus quadraginta annos natus, Rebeccam Bathuelis et Labanis Syrorum, illius filiam, hujus sororem, ex Mesopotamia in matrimonium accepit,
21. posteaque, ut conciperet, (erat enim sterilis) Jovam precibus exoravit.
22. Sed, cum fetus in ejus utero conflictarentur, illa dixit: “Si ita fit, quorsum tandem vivo?”

Deinde ad Jovæ oraculum percontandum adit,
23. quod fuit hujusmodi:
	“Duæ sunt gentes in ventre tuo,
		duoque ex utero tuo populi dividentur,
	quorum alter altero plus poterit,
		minorique serviet major.”

24. Deinde, confecto ad pariendum tempore, ferebat in utero gemellos,
25. quorum prior egreditur, rufus totus et villosi centonis instar; ei nomen Esaus impositum est.
26. Deinde exiit ejus frater, Esai calcem manu tenens; is Jacobus nominatus est. Ii, sexagesimum annum agente Isaaco, nati sunt.

27. Quibus pueris jam adultis, fuit Esaus venandi peritus et agrestis, Jacobus autem vir integer, tabernaculorum habitator.
28. Illum Isaacus, quod ferinam habebat in ore, hunc Rebecca adamabat.

29. Cum coxisset autem Jacobus edulium, Esaus, qui rure lassus redierat, sic ei dixit:
30. “Imperti mihi, quæso, de rufo, de rufo isto, nam defessus sum, (ex quo etiam a rufi vocabulo Idumi nomen invenit.)

31. Cui Jacobus: “Vende mihi,” inquit, “in præsentia, tuæ ætatis prærogativam?”

32. Et Esaus: “En ego jam jamque emorior, quo mihi istam prærogativam?”

33. At Jacobus: “Jura mihi in præsentia,” inquit.

Ille vero jurat, et Jacobo ætatis prærogativam vendit,
34. pro qua panem ab eo et confectum ex lentibus edulium accepit, ciboque et potu refectus, discessit.

Eo usque prærogativam contempsit.


CAPUT XXVI
1. Exstitit autem in ea regione fames altera, præter illam superiorem, quæ temporibus Abrahami fuerat. Tum Isaacus Gerara ad Abimelechum Palæstinorum regem descendit.
2. Et ei Jova apparuit, eumque monuit ad hunc modum: “Noli in ægyptum descendere, sed in regione, quam tibi ostendero, considito.
3.  In ista commorare. Ego tibi secundus adero, tuoque etiam semini, non modo tibi has omnes terras dabo, idque semen (ut fidem Abrahamo patri tuo jurejurando datam conservem)
4. ad numerum stellarum augebo, et tuo semini has omnes terras dabo, et in tuo semine omnes orbis terrarum gentes beatas se ferent,
5. quoniam mihi dicto audiens fuit Abrahamus, meaque instituta, præcepta, decreta, legesque conservavit.

6. Ita Isaacus Geraris habitavit,
7. et interrogatus ab ejus loci incolis de uxore sua, respondit, ‘sororem esse,’ veritus videlicet, ne, si ‘uxorem esse’ dixisset, cum esset Rebecca formosa, ipse propter eam ab illis interficeretur.

8. Sed iis ibi dies aliquot commoratis, Abimelechus Palæstinorum rex per fenestram aspiciens, animadvertit eum cum Rebecca uxore sua ludentem.
9. Itaque eum evocavit, et cum eo verbis expostulavit in hunc modum: “At uxor tua est, et tamen tu sororem esse dixeras.”

Cui Isaacus: “Eo,” inquit, “consilio feci, ne propter eam necarer.”

10. Et Abimelechus: “Itane vero factum in nos oportuit? Periculum erat, ne quis hominum cum uxore tua concumberet, in quo tu nobis noxam importasses.”

11. Deinde omni populo edixit, ‘ne quis hominem, aut ejus conjugem tangeret, et id sub poena capitis.’

12. Fecit autem Isaacus in ea terra sementem, eoque anno fruges percepit cum centesimo, et favente Jova, in dies magis magisque crescebat,
13. ita, ut opulentissimus factus sit.
14. Abundabat ovium et caprarum, et boum pecore, et servitio.

Qua re invidia in eum commoti Palæstini,
15. puteos omnes, ab Abrahami servis eo vivente fossos, peræquarunt, et terra compleverunt,
16. ipse Abimelechus Isaacum jussit ‘ab iis discedere, quod esset longe iis potentior.’

17. Igitur Isaacus inde profectus, ad torrentem Gerarensem constitit, et ibi locum domicilio cepit,
18. puteosque, temporibus Abrahami patris sui depressos, et post ejus mortem a Palæstinis completos, rursum depressit, et iisdem nominibus appellavit, quibus fuerant a patre nuncupati.

19. Sed ubi ejus servi, ad torrentem fodientes, aquæ vivæ puteum invenerunt,
20. Gerarenses pastores cum Isaacinis rixantes, contendebant ‘suam esse aquam,’ ex quo puteus Essecus, quod illi cum eo jurgati essent, nomen habuit.
21. Item alium puteum cavaverunt, de quo etiam fuit controversia; unde ab inimicitiis Satnas dictus est.
22. Inde digressus, alium puteum demisit, de quo nulla fuit controversia, ob eamque causam eum Rohobota a latitudine vocavit. “Quoniam nunc demum,” inquit, “explicuit nos Jova, ut per terram propagemur.”

23. Atque illinc Bersabam ascendit.
24. Illa nocte Jova ei apparuit, eumque his verbis est allocutus: “Ego sum Deus Abrahami patris tui. Bono es animo, nam tibi secundus adero, tuamque stirpem Abrahami mei causa multiplicabo.”

25. Igitur Isaacus ibi aram exstruxit, Jovæque nomen invocavit, et tabernaculum collocavit. Ibidem Isaaci servi puteum perfoderunt.

26. Abimelechus autem a Geraris una cum Ochozatto familiari suo et Phicole sui exercitus duce eum convenit,
27. et quærenti ‘cur ad se accederent, quem præ odio ex suo consortio expulissent?’ sic respondent.
28. “Videmus adesse tibi Jovam, itaque constituimus, tecum sacramento agere, et foedus percutere,
29. ut tu nihil nobis noceas, quemadmodum nos te non tetigimus, nec ulla re nisi bona affecimus, incolumemque dimisimus. Quare age, bene fortunante Jova.”

30. Tum ille eos convivio accepit, ciboque et potione curavit.
31. Postridie, ubi ex somno surrectum est, jurejurando invicem dato, illi, pacato animo ab Isaaco dimissi, discesserunt.

32. Eodem die ad Isaacum servi veniunt, eumque de puteo, quem fodiebant, certiorem faciunt, et ‘sese aquam invenisse,’ docent,
33. quem puteum ille Sabeam nominavit, ob eamque rem nomen illi oppido Bersaba est ad hunc diem.

34. Esaus autem, quadraginta annos natus, Juditham Beeris et Basematham Elonis Hettæorum filias, in matrimonium duxit,
35. quæ quidem Isaaco et Rebeccæ acerbitati animi fuerunt.


CAPUT XXVII
1. Isaacus autem cum jam præ senio cæcutiret, Esaum natorum grandiorem ad se vocatum sic alloquitur: “Nate.”

“Quid vis?” inquit ille.

2. “Vides,” inquit, “ut consenuerim, et mortem cotidie exspectem.
3. Quare sume tuas sagittas, pharetramque et arcum, et pete rus ad venandum mihi ferinam,
4. ex qua pulpamentum ex eo genere, quo delector, conficies, mihique comedendum afferes, ut tibi bene precer, antequam morior.”

5. Hæc Isaaci ad Esaum verba audiebat Rebecca. Itaque, illo ad venationem profecto,
6. cum filio suo Jacobo sic colloquitur: “Audivi, cum pater tuus Esaum fratrem juberet ‘petere ferinam,
7. ex eaque confectum pulpamentum sibi dare comedendum,’ ut ei a Jova bene precetur, antequam moritur.
8. Nunc, fili, obtempera mihi in eo, quod tibi præcipiam.
9. Adi pecus, et mihi inde duos hædos opimos afferto, ex quibus edulium patri tuo tale parabo, quali delectatur,
10. quod tu ei comedendum offeres, ut tibi bene precetur, prius quam e vita emigret.”

11. At Jacobus: “Verum Esaus frater hirsutus est,” inquit matri, “ego depilis,
12. quod si me forte pater attrectaverit, videbor ei illudere. Ita mihi imprecationem conciliavero, non faustam precationem.”

13. Et mater: “Istam,” inquit, “imprecationem ego præstabo, nate. Tu modo mihi morem gere et pete.”

14. Tum ille petiit et matri attulit, quæ pulpamentum paravit, quo illius pater libenter vesceretur.
15. Deinde vestimenta Esai sui majoris filii elegantiora, quæ domi habebat, deprompsit, et iis Jacobum filium suum natu minorem vestivit.
16. Manus autem et cervicis levorem hædorum pellibus munivit,
17. et ei pulpamentum et panem a se confectum tradidit.

18. Igitur ille patrem aggressus: “Mi pater,” inquit.

Cui ille: “Quid est? Quis es tu, fili?”

19. “Ego sum Esaus,” inquit Jacobus, “primogenitus tuus. Feci, sicut tu mihi jusseras. Age sede, et vescere ferina mea, ut mihi bene preceris.”

20. Et Isaacus: “Quonam pacto tam cito nactus es, fili?”

Cui ille: “Jova mihi, Deus tuus, objecit.”

21. Atque Isaacus: “Accede huc,” inquit, “ut te contrectando noscitem, fili, utrum sis ipse filius meus Esaus, necne.”

22. Cumque ille accessisset, Isaacus eum contrectans dicebat, vocem quidem Jacobi esse, sed manus Esai.
23. Eoque incognito propter manus, quas, tamquam Esaus esset, hispidas habebat, ei bene precaturus inquit:
24. “Tu ergo es ipse natus meus Esaus?”

“Plane.”

25. “Appone ergo mihi propius, ut cum ex filii mei ferina comedero, tibi bene precer.”

Tum ille apposuit, et pater comedit, ministratumque sibi a filio vinum bibit.
26. Deinde filium sic alloquitur: “Accede, et me osculare, fili.”

27. Atque ille accedit, eumque osculatur. Et Isaacus, olfacto vestimentorum ejus odore, ei bene precatus est his verbis:

	“Hic mei filii odor est,
		qualem a Jova
		fecundatus ager efflat.
	28. Deus tibi et cæli rorem,
		et terræ pinguitudinem,
		multumque frumenti atque vini impertiat.
	29. Tibi serviant nationes,
		te populi colant.
	Dominus esto fratrum tuorum,
		teque colant ex eadem tecum matre nati.
	Qui tibi male optabit, ei male esto;
		qui tibi bene optabit, ei bene esto.

30. Postquam Isaacus Jacobo bene precandi finem fecit, simul ac Jacobus e conspectu patris abiit, Esaus ejus frater a venatione redierat,
31. paratumque pulpamentum patri ipse quoque obtulit, et patrem appellans hortabatur, ‘ut assurgeret et filii ferina vesceretur, ut ei bene precaretur.’

32. Tum pater: “Quis tu es?”

Et ille: “Esaus,” inquit, “natorum tuorum grandior.”

33. Hic Isaacus majorem in modum obstupefactus: “Quis ergo est is,” inquit, “qui modo ferinam venatus mihi attulit, ex qua prorsum comedi ante tuum adventum? Eique sum bene precatus—sane fortunatus erit.”

34. Hac patris oratione audita, Esaus clamorem majorem cum magno angore edidit, et patrem appellans: “Bene precare etiam mihi, pater.”

35. Cui ille: “Tuus me frater callide aggressus, tuam felicitatem præripuit.”

36. Tum Esaus: “Ne ille merito Jacobus nominatur,” inquit, “qui me jam bis supplantaverit. Primum enim meæ ætatis prærogativam intervertit, deinde nunc meam felicitatem intercepit. Sed tamen nullamne mihi felicitatem reliquam fecisti?”

37. Cui Isaacus: “Profecto illi et principatum in te dedi, et omnes fratres servos redegi, eumque frumento munivi, atque vino. Quid tibi jam faciam, fili?”

38. Et Esaus: “Unamne felicitatem habebas?” inquit patri. “Bene precare etiam mihi, pater.”
Hæc cum dicens ejulare coepisset,
39. sic infit Isaacus:

	“Tua quidem sedes
		a terræ pinguitudine,
		et a supero cæli rore aberit,
	40. gladioque victum parabis,
		et fratri tuo servies.
	Sed erit, cum dominaberis,
		ejusque jugum 
		de tua cervice excuties.”

41. Ex eo Esaus, odio in Jacobum concepto, propter eam, quam ille erat a patre consecutus, felicitatem, in hæc verba ipse secum evasit: “Patri quidem meo lugendi tempus appropinquat. Nam Jacobum fratrem meum interficiam.”

42. His Esai, majoris natu filii, verbis Rebeccæ nuntiatis, Jacobum minorem filium ad se vocatum hujusmodi verbis admonet: “Esaus frater tuus mortem tibi minitatur.
43. Quare, fili, ausculta mihi: Aufuge ad meum fratrem Labanem in Haranem,
44. acturus cum eo aliquamdiu, dum fratris tui ira deferveat.
45. Post, fratre tibi pacato, et hujus tui in se facti oblito, illinc te arcessendum curabo, ne forte utroque vestrum orber aliquando.”

46. Deinde Isaaco demonstrat ‘se Hettæarum pertæsam, suæ vitæ tædere. Quod si Jacobus quoque ex Hettæis incolis uxorem duceret, non fore, cur in vita diutius esse vellet.’


CAPUT XXVIII
1. Tum Isaacus Iacobum vocat, eumque faustis omnibus prosecutus, his præceptis instruit: Nolito uxorem dūcere ex Chananæis,
2. Sed in Mesopotamiam domum Bathuelis, tui ex matre avi, concedito, et uxorem ex Labanis avunculi tui filiabus sumito.
3. Et Deus omnipotens tibi faveat, teque tanta sobole augeat, ut in multiplices populos evadas,
4. Eodemque, quo Abrahamum, studio tam te, quam tuam stirpem prosequatur, ut in tuæ peregrinationis terræ possessionem venias, quam Deus Abrahamo dedit.
5. Ita dimissus ab Isaaco Iacobus, in Mesopotamiam ad Labanem, Bathuelis Syri filium, Rebeccæ suæ et esai matris fratrem, ire contendit.
6. At Esaus, ubi animadvertit, Isaacum Iacobo fausta precatum esse, et, postquam ei fausta precatus est, in Mesopotamiam ad ducendam illinc uxorem misisse, et, ne de Chananæis duceret, vetuisse:
7. Illum autem, parenti utrique obsequentem, profectum esse,
8. Viditque, Chananæas patri suo non placere,
9. Ad Ismælem Abrahami filium se recepit, et ejus filiam Mahalatham, Nabaiothi sororem, præter eas, quas habebat uxores, in matrimonium accepit.
10. Iacobus autem a Bersaba Haranem contendens,
11. In locum quemdam pervenit, et ibi, quod sol occiderat, pernoctavit: et saxis, quæ in eo loco erant, pro pulvino usus cubuit.
12. Ei in somniis visa est scala, quæ terræ innixa capite cælum pertingeret: per quam divini angeli ascendentes et descendentes conspiciebantur.
13. Atque illi imminens Iova sic loquebatur: Ego sum Iova Deus Abrahami patris tui et Isaaci: cui tu incubas terræ, eam tibi tuæque stirpi dabo,
14. Qua stirpe pulveris in modum aucta ad mare, ad orientem, ad septentriones et ad meridiem propagaberis, et in te inque tua progenie omnes orbis terrarum gentes fortunabuntur.
15. Atque ego (ut tu scias) tibi adero, teque quocumque concesseris tuebor, et in hanc terram reducam: nec enim umquam te deseram, quin tibi promissa præstem.
16. Tum Iacobus a somno expergefactus: Certe hoc, inquit, in loco Iova est, id quod ego nesciebam.
17. At quam terribilis est hic locus? (inquit territus) nihil aliud est, quam Dei domus et porta cæli.
18. Deinde mane, ubi surrexit, quod saxum capiti suo supposuerat, id in cippum erexit, oleoque caput ejus saxi perfudit.
19. Et locum Bethel nomine vocavit, cum id oppidum Luza antea diceretur.
20. Votum quoque nuncupavit in hæc verba: Si mihi adfuerit Deus, meque in hoc meo itinere conservaverit, victumque mihi ad vescendum, et vestitum ad induendum dederit,
21. Sique domum paternam salvus rediero: erit mihi Iova Deus,
22. Atque hoc, ex quo cippum erexi, saxum domus Dei erit: omniumque, quæ tu mihi dederis, decumas tibi dabo.

CAPUT XXIX
1. Deinde illinc profectus, et ad orientalium partes contendens,
2. Videt in agro tres pecorum greges ad puteum quemdam cubantes: nam ex eo puteo greges adaquari solebant. Cum enim putei os ingenti saxo obstructum esset,
3. Eodem congregabantur omnes greges, avolutoque saxo adaquabantur pecora, rursumque saxum ad os putei in suum locum reponebatur.
4. Et Iacobus: Fratres, inquit, unde estis? Ex Harane, inquiunt.
5. Ecquid nostis Labanem, Nachoris filium? Novimus.
6. Valetne? Valet, atque ecce tibi ejus filiam Rachelem cum pecudibus venientem.
7. Tum ille: Hem, inquit, diei multum adhuc est, ut non sit tempus cogendi pecoris: adaquate, et pastum ite.
8. Ad quem illi: Non possumus, inquiunt, nisi, coactis omnibus gregibus, amoveatur saxum ex ore putei, ut ita adaquemus.
9. Adhuc eo cum illis colloquente, ecce aderat cum pecore paterno Rachel: pascebat enim.
10. Ea cum pecore Labanis avunculi sui visa, Iacobus ad puteum accedit: et, avoluto ab ore putei saxo, avunculi pecus adaquat.
11. Deinde eam, fletum edendo, osculatus,
12. Indicat se patris ejus consanguineum, et Rebeccæ filium esse. Quod cum illa patri renuntiatum cucurrisset,
13. Laban, audito Iacobi nomine, sororis suæ filii, ei obviam cucurrit, eumque complexus et osculatus domum suam deducit. Ille Labani rem omnem exposuit:
14. a quo, ut consanguineum cognatumque decebat, acceptus, postquam ei per unius mensis spatium convixit,
15. Laban cum eo loquitur: negat, eum, quia sit cognatus, propterea debere servire gratis: hortaturque, ut, quam sibi velit ab eo mercedem dari, statuat.
16. Habebat Laban duas filias, quarum natu major Lia, minor Rachel nominabatur.
17. Sed erat Lia oculis infirmis. Rachel autem specie erat et facie formosa atque honesta.
18. Hanc cum amaret Iacobus, septem annorum servitium pro ea cum Labane paciscitur.
19. Laban præfatus, præstare, eam se illi, quam alteri dare, hominem secum retinet.
20. Ita servivit Iacobus pro Rachele septem annos: quod spatium ei perinde visum est, ac si pauci dies fuissent: tantopere eam amabat.
21. Deinde a Labane postulavit, ut, quoniam peractum spatium esset, suam sibi conjugem in conjunctionem traderet.
22. Laban, congregatis omnibus loci incolis, convivium dedit.
23. Vesperi Liam ei in congressum supposuit,
24. Et Liæ Zilpam ancillam suam attribuit, quæ ei ancillaretur.
25. Mane Iacobus, ubi Liam esse deprehendit, cum Labane expostulat, sese ei pro Rachele servivisse ostendit, ab eo decipi non debuisse.
26. Cui Laban respondit, non esse moris apud eos, ut juniores ante collocaret, quam grandiores:
27. Perageret proximum septennarium, se etiam illam ei pro alterius septennii servitute traditurum.
28. Id quod fecit Iacobus: completisque alteris septem annis, Rachelem a patre in matrimonium accepit,
29. Cui Racheli pater Balam (quam famulam habebat) in ancillam adjunxit.
30. Ille cum Rachele etiam congressus, eam plus amavit, quam Liam, ut, pro qua alterum Labani septennium servivisset.
31. Sed Iova, Liam invisam esse videns ei (Rachele sterili) uterum aperuit.
32. Itaque gravida facta filium peperit, quem Rubenem appellavit: Quoniam respexit Iova (inquit) miseriam meam, ut meus me vir nunc sit amaturus.
33. Deinde alium habuit, et, audivit Iova, me esse invisam, (inquit) mihique hunc quoque dedit, eoque Simeonem vocavit.
34. Alium item genuit, et dixit: Nunc tandem meus se mihi vir maritabit, cui tres pepererim filios: eamque ob causam Levim nuncupavit.
35. insuper alium peperit, et: Nunc tandem (inquit) Iovæ gratias agam, qua de causa ei Judæ nomen dedit, deinde parere destitit.

CAPUT XXX
1. Rachel cum se nullos ex Iacobo liberos habere videret, invidiam in sororem permota, a Iacobo petiit, ut sibi liberos conciliaret: alioqui se emorituram.
2. Cui Iacobus iratus: Quasi vero ego pro Deo sim, inquit, qui te ventris fetu prohibit.
3. At illa: Est, inquit, Bala ancilla mea, cum ea congredere, ego partum gremio excipiam prolemque per eam ipsa quoque consequar.
4. Itaque eam illi in matrimonium tradidit:
5. Cujus ex congressu Bala filium peperit.
6. Tum Rachel: Vindicavit me Deus, inquit, meamque vocem exaudivit, et filium mihi dedit, quapropter Danem eum nominavit.
7. Item alterum Bala ex eodem Iacobo habuit.
8. Tum Rachel: Divinis certaminibus (inquit) certavi cum sorore mea, atque etiam vici: propterea Nephthalim vocavit.
9. At Lia videns se gignere desiisse, Zilpam ancillam suam Iacobo in conjugium dedit.
10. Quæ cum ex eo filium peperisset:
11. Bene vertat: inquit Lia, eumque Gadum appellavit.
12. Alterum item Iacobo peperit.
13. Tum Lia: Ad meam beatitudinem, inquit, quoniam beatam me ferent mulieres: eoque Aserem nominavit.
14. Cum autem triticeæ messis tempore rus profectus Ruben mandragoras invenisset, et eas Liæ matri attulisset, Rachel ab ea petebat, ut sibi daret de mandragoris filii.
15. Cui illa: Parumne est, inquit, ut viro meo potiaris, nisi potiaris etiam mandragoris filii mei? Ergo pro filii tui (inquit Rachel) mandragoris ille tecum nocte hac cubato.
16. Igitur vespere Iacobo rure venienti Lia obviam egressa, ita dicit: Ad me venies: te enim filii mei mandragoris emi. eaque nocte ille cum ea cubuit.
17. Lia a Deo exaudita, quintum ex Iacobo filium peperit,
18. Et: Dedit mihi Deus mercedem, inquit, pro tradita viro ancilla: eam ob rem Issacharem nominavit.
19. Deinde sextum,
20. Et: Dotavit me Deus dote bona (inquit.) Nunc tandem mecum versabitur vir meus, cui sex filios pepererim. Eumque appellavit Zabulonem.
21. Postea filiam genuit, quam Dinam nuncupavit.
22. Tum Rachelis memor Deus, eam exaudivit, eique uterum aperuit,
23. Quæ, filium cum peperisset, dixit: Abolevit Deus meum opprobrium,
24. Eumque Josephum vocavit, sic dicens: Addat mihi alterum Iova filium.
25. Nato Josepho, Iacobus Labanem huiusmodi verbis aggressus est: Da mihi meas conjuges et natos, pro quibus conjugibus tibi servivi, et mihi fac in meam patriam discedendi potestatem.
26. Nam tute scis, quo tibi pacto serviverim.
27. Cui Laban: Atqui pergratum mihi feceris, inquit, si (quoniam tua causa Iovam expertus sum certe secundiorem)
28. Tuæ mihi mercedis æstimationem feceris, quam tibi velis a me dari.
29. Et Iacobus: Tute scis (inquit) ut tibi serviverim, et quanta tuæ rei per me facta sit accessio.
30. Nam cum esset ante me tenuis, multum amplificata est, et tibi Iova ad meum adventum factus prosperior. Sed quando ego tandem meæ domui consulam?
31. Et Laban: Quid tibi dabo? inquit. Nihil, (inquit Iacobus) si modo sic mecum agere voles. Ego tuum pecus iterum pascam atque curabo:
32. Sed totum hodie perlustrabo, et omnes pecudes ex ovibus pullo notatas, ex capris autem versicolores et maculosas, ab aliis removebo, atque hanc mercedem habebo:
33. Ad quam cum postea ventum erit, ipsa me apud te innocentia mea defendet. Ac quidquid aut in capris non versicolor et maculosum erit, aut in ovibus nulla pulli nota variabit, id a me abiudicabitur.
34. Tum Laban, id sibi perplacere, dixit,
35. Et eo ipso die cinctos notis, et maculis variantes capros, omnesque versicolores, et maculosas, et omnino albo capras, et fusco notatas oves secrevit, et suis liberis tradidit,
36. Triduique itinere inter se et Iacobum interposito, pecudes reliquas Iacobo pascendas dedit.
37. At Iacobus ex populeis et colurnis, et castaninis virgis virentibus partem corticis detrahebat, et earum album nudabat,
38. Deinde eas ponebat in canalibus aquariorum, e regione pecorum, ut, cum eo potum venissent, in aspectu virgarum inirentur:
39. Quod cum fiebat, varios, et maculosos, et versicolores fetus edebant:
40. Quos deinde segregabat, et, quidquid maculis et fusco in Labanis pecore distinctum erat, id in pecoris aspectu collocabat: sibi autem separatim lacinias constituebat, quas a Labanis pecore seponebat.
41. Ac quoties generosiora incipiebant pecora, virgas in eorum aspectu in alveis deponebat, ut ad eas salirentur,
42. In admissura autem parum generosorum non ponebat. Ita fiebat, ut parum generosa Labanis, generosa autem Iacobi essent.
43. Hoc pacto homo rem suam plurimum auxit, et numerosum pecus ovillum et caprinum, servitiaque, et camelos atque asinos comparavit.

CAPUT XXXI
1. Sed dictitabant Labanis filii, Iacobum omnes patris ipsorum facultates abstulisse, et ex iis omnem illum splendorem comparasse.
2. Hæc cum audiebat Iacobus, tum etiam Labanem animadvertebat non esse eodem erga se vultu, quo solitus fuerat.
3. Tum autem Iova eum monuit, ut in terram patriam et natalem reverteretur, sese ei adfuturum promittens.
4. Igitur Iacobus Rachelem et Liam rus ad pecus suum arcessit,
5. Et cum iis huiusmodi verbis agit: Video ego, non esse eundem vestri patris in me vultum, qui erat antehac:
6. Cui ego, (ut vos scitis) Deo me patrio juvante, summa ope servivi,
7. Cum ille me interea fefellerit, et mercedem mihi vel decies mutaverit. Sed non permisit ei Deus, ut ea me injuria afficeret.
8. Si mihi versicolores præmio destinabat, pariebat omne pecus versicolores: sin autem notis cinctos, pariebat omne pecus notis cinctos.
9. Ita ereptum patri vestro pecus Deus ad me transtulit.
10. Jam vero tempore admissuræ videbar mihi in somnis videre pecoris admissarios notis cinctos, et coloris varietate maculisque distinctos albicantibus.
11. Tum Dei angelus sic me interpellabat in somnis: Iacobe. Quid vis? inquam.
12. erige oculos, inquit, et aspice, ut omnes admissarii, qui oves et capras ineunt, notis cincti et colorum varietate maculisque albicantibus distincti sint. Video enim tot Labanis erga te injurias.
13. Ego sum Deus ille Bethelis, ubi tu cippum conspersisti, et mihi votum nuncupasti. Quare age, emigra ex hac terra, et in terram patriam remigra.
14. Tum Rachel et Lia his verbis ei responderunt: Quasi vero quidquam juris aut hereditatis in domo parentis nostri retineamus.
15. An non ei alienarum sumus habitæ numero, qui non solum nos vendiderit, sed etiam argentum nostrum comederit?
16. Nam, quascumque a patre nostro facultates Deus abstulit, nostræ sunt et nostrorum liberorum. Quocirca, sicut a Deo jussus es, plane facito.
17. Tum Iacobus liberos suos et conjuges in camelos tollit,
18. Et omne suum peculium, omnesque, quas in Mesopotamia comparaverat, facultates secum ducens, ad patrem suum Isaacum in Chananæam ire contendit.
19. Rachel autem, patre suo Labane ad tonsuram ovium profecto, ejus surripuerat penates.
20. Iacobus igitur, inscio Labane Syro, neque de fuga admonito, cum omnibus suis copiis profectus aufugit,
21. Trajectoque flumine, ad Galaadum iter advertit.
22. Hac Iacobi fuga Labani tertio die nuntiata,
23. Propinquos suos adhibet, et illum septem dierum viam persecutus, in monte Galaado comprehendit.
24. Sed Deus Labanem Syrum aggressus, noctu per somnium monet, ut caveat, ne Iacobum ulla minima re offendat.
25. Tetenderat autem Iacobus in monte, cum eum Laban assecutus cum suis propinquis in eodem monte Galaado tetendit:
26. Et illum tali oratione aggressus est: Quænam te ratio induxit, ut inscio me, meas filias, tamquam ferro partas, abduceres?
27. Cur clam et nesciente me aufugisti, neque me certiorem fecisti, ut te carminum, tympanorum, cythararum voluptate prosequerer?
28. neque mihi, ut meos natos et natas oscularer, permisisti? Stulte sane fecisti.
29. Et mihi quidem erat in manu nocere vobis: sed me Deus vester patrius heri monuit, ut caverem, ne Iacobum ulla minima re offenderem.
30. Verum esto: profectus sis sane præ desiderio, quod capiebas ex domo paterna. Deos vero meos cur furatus es?
31. Ad hæc Iacobus huiusmodi verbis respondet: Illud metu adductus feci, veritus, ne tu mihi tuas filias eriperes.
32. Nam deos quidem tuos, si quem penes inveneris, is vita privetur. Noscita coram propinquis nostris, si quid tui apud me est, atque id auferto. Nesciebat autem Rachelem eos esse furatam.
33. Tum Laban in Iacobi et Liæ et duarum ancillarum tabernacula ingressus est: in quibus cum illos non invenisset, ex Liæ in Rachelis tabernaculum transiit.
34. At Rachel sumptos lares in cameli clitellis posuerat, superque sederat. Cumque perscrutatus Laban omne tabernaculum nusquam eos invenisset,
35. Illa patrem sic alloquitur: Noli, Domine, ægre ferre, si tibi assurgere non possum: sum enim in menstruis. Igitur cum Laban diligenter rimatus lares non invenisset,
36. Iacobus iratus eum huiusmodi oratione objurgavit: Quodnam scelus concepi, inquit, aut quod in me facinus admisi, ut tu me sic persequerere?
37. Omnia mea utensilia scrutatus es: si quid de ulla tuæ domus supellectile invenisti, huc prome coram nostris utriusque propinquis, ut ipsi litem inter nos dirimant.
38. Jam viginti annos apud te egi: tuæ oves et capræ numquam fuerunt infecundæ: tuæ oviariæ arietes non comedi:
39. Feris ereptum ad te nihil retuli: meo periculo detrimenta facta sunt, tu mihi imputabas: ego diei, ego noctis damna præstiti.
40. Denique ea fui condicione, ut et de die æstu, et de nocte conficerer gelu, oculis interea somno carentibus.
41. Hic mihi jam vicesimus annus agitur, cum sum domi tuæ: annos quattuordecim tibi pro tuis duabus filiabus servivi, et sex pro pecore, cum tu mihi interea mercedem vel decies mutavisti.
42. Quod nisi Deus mihi patrius, Deus Abrahami et terror Isaaci, adfuisset, tu quidem vacuum me dimisisses. Sed respexit ille miserias et labores, quibus ego sum perfunctus, id quod heri satis ostendit.
43. Et Laban respondens: Meæ sunt hæ filiæ, inquit, mei filii, meum pecus, denique, quidquid vides, meum est. Quare age: nam hac re meis his filiabus et earum natis optime consulturus hodie videor,
44. Si inter nos foedus feriamus, quod sit utrique nostrum testimonio.
45. Hic Iacobus saxum in cippum erexit:
46. Itemque ejus propinqui, congestis ipsius jussu lapidibus, tumulum effecerunt, super quo cibum ceperunt,
47. Et eum tumulum Laban Iegarsahadutham, Iacobus Galaadum denominavit.
48. Galaadus autem a testimonio propterea dictus est, quod hic tumulus hodie testis inter me et te futurus est (inquit Laban.)
49. Et ab aspiciendo Maspha, quod speculaturus est Iova (inquit idem) quid a me et a te fiat, cum discesserimus alter ab altero.
50. Quod si tu meas filias asperius tractabis, aut si alias præter eas in matrimonium duces, nemo apud nos adest, atque hujus quidem rei nobis Deus testis esto.
51. Vides hunc tumulum (inquit) vides et hunc, quem ego inter me et te cippum exstruxi.
52. Hic tumulus et hic cippus testes sunto, neque te adversum me, neque me adversum te transiturum hunc tumulum et hunc cippum, nocendi ergo.
53. Deus Abrahami, et Deus Nachoris, utriusque patrius, vindices nostri sunto. Iacobus autem per Isaaci patris sui terrorem juravit.
54. Deinde sacrificium in monte fecit, et propinquos suos ad epulas invitavit. Itaque cibum ceperunt, et noctem illam in monte fuerunt.
55. Mane Laban cum surrexisset, nepotes et filias suas deosculatus, et iis fausta precatus, domum reversus est.

CAPUT XXXII
1. At Iacobus iter suum perrexit, in quo cum ei divini angeli occurrissent,
2. Ille, iis visis, ita dixit: Hoc divinum agmen est. Itaque locum inde Mahanaim appellavit.
3. Deinde nuntios ad Esaum fratrem suum in terram Seiriam, in agrum Idumæae præmisit,
4. Iisque mandavit, ut Esao, domini eum nomine appellantes, nuntiarent, servum ipsius Iacobum apud Labanem peregrinando hactenus commoratum,
5. Ibi boves, asinos, oves, capras, servos atque ancillas comparasse, ad quæ nuntianda ipsius benevolentiæ conciliandæ gratia ad eum nuntios mitteret.
6. Nuntii, ad Iacobum reversi, retulerunt, sese ad ejus fratrem Esaum venisse, illum ei obviam cum quadringentis hominibus venire.
7. Quare non mediocri metu perturbatus Iacobus, in tanta angustia homines, quos secum habebat, et pecora, et boves, et camelos in duo agmina distribuit,
8. Eo consilio, ut, si Esaus alterum agmen adortus occidisset, reliquum saltem evaderet.
9. Deinde inquit: Deus avi mei Abrahami, Deus mei patris Isaaci, Iova, qui me in terram meam patriam redire jussisti, te mihi benignum fore, pollicens,
10. Equidem imparsum tantis beneficiis et officiis, quibus tu me tuum affecisti, quippe cum, qui Jordanem hunc cum baculo transieram, nunc duo agmina habeam.
11. Defende me, quæso, ab injuria mei fratris, ab injuria esai, quem metuo, ne me, ne liberos cum matribus adortus trucidet.
12. Certe tu tuum mihi favorem, tu sobolem arena maris numerosiorem et plane innumerabilem promisisti.
13. Hæc ille: eamque ibi noctem egit, et ex his, quæ in præsentia suppetebant, Esao fratri munus adornavit,
14. Videlicet capras et oves ducenas, capros et arietes vicenos,
15. Camelos matrices cum suis pullis triginta, vaccas quadraginta, tauros decem, asinas viginti, asellos decem.
16. Hæc in lacinias partitus suis servis tradit, eosque præire jubet, interjecto inter lacinias spatio.
17. Tum primo servo præcipit, ut, si incurrerit in Esaum fratrem, quærenti, cujus sit, quo contendat, et cujus sint ea, quæ ante se agat:
18. Respondeat, se esse Iacobi, illius servi, a quo id munus Esao domino mittatur: ipsum autem Iacobum subsequi.
19. idem alteri etiam et tertio præcipit, et omnibus lacinias sequentibus, ut eodem modo cum Esao, ubi ei occurrerint, loquantur,
20. Ipsumque Iacobum post se venire, dicant: idque eo consilio faciebat, ut illius in se animum, præmisso munere, pacaret, et ita demum receptum ad ejus conspectum haberet.
21. Ita præmisso munere, ipse ea nocte in agmine fuit.
22. Et de nocte surrexit, adhibitisque duabus conjugibus suis, et duabus ancillis, et undecim natis, vadum Iabboci transiit.
23. Atque illis et omnibus suis flumen traductis,
24. Cum ipse solus restaret, colluctatus est cum eo vir quidam usque ad ortum auroræ: 
25. Qui vir, cum videret, eum a se non posse superari, ejus cavum femoris perstrinxit, ex quo contractum est Iacobi cavum femoris in colluctando.
26. Atque ille: Omitte me, inquit, nam oritur aurora. Et Iacobus: Non omittam, quin tu me felicitaveris;
27. At ille: Quod est tibi nomen? Iacobi, inquit.
28. Tum ille: Jam non Iacobus vocaberis, sed Isræl, quod et in Deum et in homines te principaliter gesseris, ac viceris.
29. Hic Iacobus vicissim ab illo petivit, ut nomen indicaret suum. Sed ille nomen suum exquirere vetans, quippe quod esset mirabile, eum ibi felicitavit.
30. Iacobus autem locum illum Phanuel appellavit, quod ibi Deum præsens præsentem vidisset, et tamen incolumis evasisset.
31. Eo loco præterito, sol ei ortus est, altero crure claudicanti.
32. Ex eo sit, ut hodie Isrælitæ nervo contrahente, qui est in cavo femoris, non vescantur, quod in eo perstrictum fuit illius cavum femoris.

CAPUT XXXIII
1. Cum autem Esaum, ad se cum quadringentis hominibus venientem vidisset, pueros Liæ et Racheli et duabus ancillis distribuit,
2. Ita, ut ancillas primo loco, deinde Liam cum suis utrasque natis, postremo Rachelem cum Josepho collocaret.
3. Ipse eos antecessit, et ad fratrem suum appropinquando septies se ad terram summisit.
4. Tum Esaus ei obviam cucurrit, et in ejus collum insiluit, eumque complexus, et flens flentem deosculatus est.
5. Deinde feminas et pueros conspicatus, ita dixit: Qui sunt isti? Cui ille: Pueri sunt, quos mihi tuo Deus largitus est.
6. Deinde ancillæ cum suis natis accedunt, honoremque præbent,
7. Lia quoque cum suis natis accedit, seque honoris causa summittunt. Postremo accedunt Josephus et Rachel, honoremque summisse præbent.
8. Tum Esaus: Quorsum autem tibi totus ille grex, cui ego occurri? Ad tuam, domine, benevolentiam conciliandam, inquit ille.
9. Et Esaus: Satis multa habeo, inquit, frater, habe tibi tua.
10. Cui Iacobus: At, si quid apud te auctoritatis habeo, facies mihi hanc gratiam, ut id a me munusculum accipias. Nam tuum vidisse vultum perinde habeo, ac si Dei vultum vidissem.
11. Quamobrem patere, hoc a te impetrari, ut meum, quod tibi oblatum est, donum accipias, postquam pro Dei munificentia omnia habeo. Sic ille coactus est accipere,
12. Et: Pergamus, inquit, ego te comitabor. Cui Iacobus:
13. At tu scis, domine, me pueros habere teneros, ovesque, et capras, et boves prægnantes. Quod si vel unum diem fatigentur, omnes oves et capræ morientur.
14. Quamobrem rogo te, domine, ut me tuum anteeas: ego placide incedam, ad eorum, quæ præ me duco, et ad puerorum gressum, donec ad te in Seir perveniam.
15. At Esaus: Saltem de meis tibi comitibus aliquos relinquam. Quid opus, inquit ille, domine, ut tu conferas in me hoc beneficii?
16. Ita Esaus eo die, qua venerat via, in Seir revertit.
17. Iacobus autem Sochotha profectus, domum sibi et tegetes pecori ædificavit, a quibus tegetibus loco Sochotha nomen fecit.
18. Postea ad Solymam venit, urbem Sichemi, sitam in Chananæa, ex Mesopotamia reversus, et ante urbem consedit:
19. Agrique fundum, in quo tetenderat, ab Hemoris Sichemi patris filiis centum quessitis emit:
20. Ubi altare exstruxit, quod Deum Isrælitarum Deum nuncupavit.

CAPUT XXXIV
1. Dina autem, quam Iacobus filiam ex Lia sustulerat, ad spectandas ejus regionis mulieres egressa est.
2. Eam ut vidit Sichemus Hemoris Hevæi, terræ illius principis, filius, rapuit, eique stuprum intulit,
3. Et, puellæ intimo amore correptus, verbis eam blandis appellat,
4. Cumque Hemore patre suo agit, uti eam sibi in matrimonium accipiat.
5. Iacobus, audita filiæ corruptela, cum filii ejus ruri apud pecus abessent, tacuit usque ad eorum adventum.
6. Hemor autem Sichemi pater Iacobum ad colloquendum adiit.
7. Et jam Iacobi filii, re audita, redierant rure, et magno dolore exarserant, tantum in Isrælitas commissum esse flagitium, ut Iacobi filia contra fas esset constuprata.
8. Apud eos Hemor hac oratione usus est: Sichemus filius meus puellæ vestræ amore captus est, huic eam in matrimonium date,
9. Et nobiscum affinitatem contrahite, filias vestras nobis dando, et nostras vicissim accipiendo:
10. Tum nobiscum habitatote, et nostros fines vestro arbitratu incolitote, iis pro vestra possessione utentes.
11. Sichemus quoque patrem et fratres puellæ alloquens: Hanc mihi, inquit, gratiam facite, et quidquid mihi imposueritis, dabo.
12. Quamvis grandem a me dotem et donum postulate: dabo vestro arbitrio, modo puellam mihi detis in conjugium.
13. Ad hæc Iacobi filii oratione insidiosa (quoniam Dina soror eorum stuprata fuerat) Sichemo et Hemori ejus patri responderunt,
14. Non posse se eorum postulata facere, ut suam sororem homini præputium habenti darent: id enim sibi turpe fore.
15. Sese tamen hac condicione illorum desiderio indulturos, si illi se ipsis in eo accommodarent, ut omnes suorum mares circumciderent.
16. Ita se filias illis suas daturos, et illorum vicissim accepturos, simulque habitantes in unum populum coalituros.
17. Quod si id sibi non dedissent, ut circumciderentur, sese puella abducta abituros.
18. Placuit Hemori et Sichemo Hemoris filio oratio,
19. Nec rei confectionem distulit adolescens: adamabat enim Iacobi filiam, tum autem totius paternæ domus plurimum poterat.
20. Igitur in curiam oppidi veniunt Hemor et Sichemus ejus filius, et cives suos docent,
21. Illos homines esse pacato erga se animo, posse eam terram incolere, eaque uti, satis enim se latos habere fines pro illis: quare illorum filias asciscant sibi conjuges, et suas illis invicem tradant.
22. Ceterum illos sibi ita demum concessuros, ut secum habitent, et in unum populum coalescant, si quemadmodum illi circumcisi essent, ita ipsi omnes suos mares circumcidant.
23. Hoc paco illorum pecora, facultates, jumenta omnia sua fore, tantum ut eos ad communem habitationem obsequendo pelliciant.
24. Hac eorum oratione inducti omnes Hemoris et ejus filii cives, cunctos ex suis mares circumciderunt.
25. Tertio die post, cum illi in dolore essent, duo ex Iacobi filiis Simeon et Levis, Dinæ germani, gladios capiunt, oppidum audacter invadunt, mares omnes perimunt,
26. Hemorem et Sichemum ejus filium ferro trucidant, et abducta ex Sichemi domo Dina exeunt.
27. Reliqui Iacobi filii ad cædem superveniunt, et oppidum, in quo stuprata eorum soror esset, deprædantur:
28. Oves, capras, boves, asinos, omnia quæque in oppido, quæque in agris erant, diripiunt,
29. Omnesque illorum facultates, omnes impuberes atque mulieres, omnia denique, quæ in domibus erant, deprædati, in captivitatem abducunt.
30. At Iacobus Simeonem et Levim incusans, ostendit sese ab iis in magnas difficultates conjectum, atque in capitale odium Chananæorum et Pherezæorum incolarum esse vocatum: perpaucos enim se habere numero, illos contra se coituros, et se suamque familiam perdituros.
31. Cui illi responderunt, non esse æquum, ut pro meretrice habita esset soror ipsorum.

CAPUT XXXV
1. Postea admonitus a Deo Iacobus, ut Bethel se conferret ad habitandum, et illic aram faceret Deo, qui ei Esaum fratrem suum fugienti apparuisset:
2. Domesticis et suis omnibus imperavit, ut remotis, quos habebant, diis peregrinis, lustrarentur, et vestimenta mutarent.
3. Profecturos enim Bethel, seque ibi aram facturum Deo, a quo in suis difficillimis temporibus exauditus, et in sua itinere adjutus esset.
4. Illi omnes, quos habebant, deos peregrinos, nec non inaures, quas in auriculis habebant, Iacobo tradunt: quibus ab illo sub quercu ad Sichemam occultatis,
5. Profecti sunt, tanto finitimis civitatibus terrore divinitus incusso, ut Iacobeos non persequerentur.
6. Ita pervenit Iacobus Luzam, in Chananæa sitam, quæ eadem est Bethel, cum omnibus suis hominibus.
7. Ibique aram exstruxit, et locum El Bethel appellavit, quod illic ei fratrem fugienti Deus sese ostendisset.
8. infra Bethel Rebeccæ nutix Debora vita defuncta, sepulta est sub robore, quod Iacobus fletus robur nominavit.
9. Et Deus Iacobo ex Mesopotamia venienti iterum apparuit, eumque felicitavit:
10. Et deinceps non Iacobum (quo nomine antea diceretur) sed Isrælem vocari instituit.
11. Ego sum Deus omnipotens, inquit: Propagato genus tuum multipliciter, ita, ut ex te gens, vel potius gentium multitudo proficiscatur, regesque etiam ex tuis renibus oriantur.
12. Et quidem quam Abrahamo et Isaaco terram dedi, eam ego terram tibi et tuæ posteritati secuturæ dabo.
13. Sic locutus Deus ab illo ex eo loco discessit.
14. Iacobus autem eodem in loco cippum statuit ex saxo, eumque conspersit et oleo perfudit,
15. Locumque, in quo Deus secum locutus esset, Bethel nuncupavit.
16. Cum autem Bethele profecti ab Ephrata una statione abessent, peperit Rachel, et quidem difficulter.
17. In quo partu cum ægre enitentem obstetrix sine metu esse juberet, quod is quoque mas esset:
18. Illa animam agens (nam in eo nixu mortua est) natum Benonim vocavit, pater autem Beniaminem.
19. Ita mortua Rachel sepulta est in via Ephratæ, quæ eadem Bethlehema est:
20. Cujus sepulcro Iacobus imposuit cippum, qui etiamnum cippus sepulcri Rachelis dicitur.
21. Inde profectus Isræl ultra turrim Edren tetendit.
22. Isræle in illis finibus habitante, Ruben in Balæ patris sui concubinæ concubitum venit, quæ res audita Isræli displicuit. Habuit igitur Iacobus filios duodecim.
23. Ex Lia primum omnium Rubenem, deinde Simeonem, Levim, ludam, Isacharem et Zabulonem.
24. Ex Rachele Josephum et Beniaminem.
25. Ex Bala, Rachelis ancilla, Danem et Nephthalim.
26. Ex Zilpa, Liæ ancilla, Gadum et Aserem. Hos Iacobus filios in Mesopotamia procreavit.
27. Deinde ad patrem suum Isaacum pervenit in Mambrem Cariatharbæ, id est Hebronem, ubi commorati fuerunt Abrahamus et Isaacus.
28. Ac postquam Isaacus centum octoginta complevit annos,
29. Vita defunctus, suorumque popularium numero senex et maturus ævi additus, et ab Esao et Iacobo filiis sepultus est.

CAPUT XXXVI
1. Sequitur jam de progenie Esai, sive Idumi.
2. Esaus uxores duxit ex Chananæis, Adam Elonis Hettæi filiam, Oolibamam Anæ filiæ Sibeonis Hevæi filiam,
3. Et Basematham Ismælis filiam, sororem Nabajothi.
4. Ex Ada sustulit Eliphazum: ex Basematha Reguelem.
5. Ex Oolibama Jeussum, Jalamum, et Coram. Hos Esaus filios procreavit in Chananæa.
6. Deinde adhibitis conjugibus suis, et liberis, et omni denique familia sua, omnique peculio et jumentis, et omnibus facultatibus, quas in Chananæa comparaverat, alio se contulit, ubi a fratre suo Jacobo longius abesset.
7. Tantæ enim erant eorum facultates, ut simul habitare, et eadem suæ peregrinationis terra capi non possent: tantæ erant eorum copiæ.
8. Habitavit autem Esaus (qui idem est Idumus, Idumæorum autor) in monte Seire,
9. In quo deducta ab eo soboles hæc est:
10. Filios sustulerat ex Ada uxore Eliphazum, ex Basematha Raguelem.
11. Eliphazus porro genuit Themanem, Omarem, Saphonem, Gathamum et Cenazum.
12. Elizaphus porro Esai filius Thamnam concubinam habuit, ex qua sustulit Amalecum. Et hi quidem sunt ex Ada Esai uxore nati.
13. Raguel filios habuit Nahatum, Zaram, Sammam et Mizam. Hi sunt ex Basematha Esai conjuge progeniti.
14. Ex Oolibama autem sustulit Jeum, Jalamum et Coram.
15. Hi fuerunt igitur Esai filiorum duces, Eliphazi Esai primogeniti filii fuerunt duces Theman, Omar, Sapho, Cenazus,
16. Cora, Gatamus et Amalecus. Hi fuerunt Eliphaziani duces in Idumæa, ex Ada nati.
17. Raguelis autem, Esai filii, duces filii fuerunt, Nahatus, Zara, Samma et Miza. Hi fuere Jeus, Jalamus et Cora. Hi fuere duces Oolibamæ Anæ filiæ, Esai uxoris.
19. Atque hi quidem fuerunt Esai (qui et Idumus) filii, eorumque duces.
20. Ex Seire autem Horio nati sunt incolæ Lotan, Sobal, Sibeon, Ana,
21. Dison, Eser et Disan, Horiorum duces, Seiris filii in Idumæa.
22. Lotan filios habuit Horium et Hemarem: et sororem Thamnam.
23. Sobal habuit Aluanem, Manahatum, Ebalem, Saphonem et Onamum.
24. Sibeon habuit Aiam et Anam, eum, qui mulos invenit in silvis, cum asinos patris sui Sibeonis pasceret:
25. Filiumque habuit Disonem, et filiam Oolibamam.
26. Dison habuit Hemdanem, Esbanem, Jethranem et Caranem.
27. Eser Baleanem, Zavanem et Acanem.
28. Disan Uzum et Aranem.
29. Et hæc quidem de ducibus Horiis, qui suos principatus in Seiria tenuerunt: qui quidem fuere Lotan, Sobal, Sibeon, Ana,
30. Dison, Ezer et Disan.
31. Sequitur jam de regibus, qui in Idumæa regnarunt, antequam regem haberent Isrælitæ.
32. Igitur in Idumæa regnavit Bela Beoris filius, ex oppido Denaba.
33. Mortuo Bela, regnavit pro eo Jobabus Zaræ filius, ex Bosra.
34. Huic successit Husamus, ex terra Themania:
35.  Cui item Hadadus Badadi filius, is qui Madianitas superavit in agro Moabitarum, cujus oppidum fuit nomine Avita.
36. Mortuo Hadado, successit in regno Samla ex Masreca:
37. Quo mortuo, regnavit in ejus loco Saulus, a Robotho flumine profectus.
38. Saulo successit Baalhanan Achoboris filius.
39. Huic item Hadadus ex oppido Pao, qui uxorem habuit nomine Meetabelem Matredis filiæ Mezaabi filiam.
40. Ex Esao autem nati duces, et gentilitatum capita, sedibus locorum, suisque nominibus distincti, sunt hi: Thamna, Alua, Jethethus,
41. Olibama, Ela, Phinon,
42. Cenasus, Theman, Mabar,
43. Magdiel et Iramus. Atque hi fuere duces, Esao Idumæorum parente prognati, suis sedibus in sua patria distributi.

CAPUT XXXVII
1. Jam ad Jacobi genus veniamus, qui terram Chananæam, in qua ejus pater commoratus fuerat, incoluit.
2. Josephus annos septendecim natus, pecuariam cum fratribus suis exercebat. Et dum puer adhuc inter Balæ et Zilpæ, uxorum patris sui filios versatur, eorum foedam turpitudinem ad patrem deferebat.
3. Isræl autem Josephum, quod cum senex genuerat, præ ceteris omnibus suis filiis amabat, eique tunicam versicolorem fecit:
4. Quod cum viderent ejus fratres, eum patri omnium esse fratrum charissimum, tantum in eum odium conceperunt, ut eum amice appellare non possent.
5. Auxit odium, quod somnium quoddam fratribus suis enarravit ad hunc modum:
6. Audite somnium quoddam: quod ego somniavi;
7. Videbamur mihi in medio agro manipulos facer, et ecce meus manipulus surgebat, et rectus astabat, eumque vestri circumdantes venerabantur.
8. Et fratres: Tune ergo regnum in nos et principatum obtenturus es? eoque majore in eum odio exarserunt, propter ejus somnia atque verba.
9. Item usus est alio somnio, quod etiam fratribus exposuit his verbis: Iterum somniavi, et mihi visus sum a sole et luna et undecim stellis adorari.
10. Id cum patri et fratribus retulisset, objurgavit eum pater dicens: Quorsum spectat istud somnium? an ego et mater tua atque fratres te sumisse veneratum veniemus?
11. Itaque ei invidebant fratres: sed pater eam rem observabat.
12. Igitur ejus fratribus aliquando profectis Sichemam, ad pascendum paternum pecus,
13. Isræl Josepho ostendit, velle sese eum mittere ad ejus fratres, qui essent apud Sichemam. Ille paratum se esse dicit:
14. Et pater ei mandat, ut visat, quomodo sese habeant tam ipsi, quam pecus, et rem ad se referat. Ita dimissus ex valle Hebronis Josephus ad Sichemam pervenit.
15. Ibi eum quidam ruri errantem reperit, et rogat quid quærat?
16. Fratres meos quæro, inquit ille: indica mihi quæso, ubinam pascant.
17. Tum ille: Discesserunt hinc; inquit: nam audivi eos dicere, Eamus ad Dothain. Igitur Josephus fratres subsecutus eos apud Dothain invenit.
18. Quo procul viso, illi, antequam ad eos perveniret, coeperunt inter se in ejus mortem conspirare.
19. Dicentes, adventare somniatorem illum:
20. Interficiendum esse, et in aliquam voraginem dejiciendum dicendumque, ab aliqua fera esse devoratum: ita visuros esse quorsum evaderent ejus somnia.
21. Quod audiens Ruben, eum de manibus eorum eripere conabatur, et eos ab ejus nece deterrebat:
22. Hortabaturque, ne sanguinem facerent, sed eum potius in puteum, qui erat illic in solitudine, demitterent, et saltem manus ei non afferrent: scilicet ut eum manibus eorum ereptum ad patrem reduceret.
23. Ubi ad fratres pervenit Josephus, illi eum tunica illa versicolore, qua erat indutus, spoliant,
24. Et in puteum ab aqua vacuum detrudunt.
25. Ibi sedentes ad cibum capiendum, animadvertunt coetum Ismælitarum a Galaado venientium, quorum cameli aromata portabant, et resinam, atque stacten, qui in ægyptum descendebant.
26. Tum Judas fratribus suis inquit: Quid proderit nobis fratrem nostrum interficere, etiam ut ejus sanguinem celemus.
27. Agite, vendamus eum Ismælitis, et ab eo manus abstineamus: nam frater noster est, et consanguineus.
28. Hac ejus oratione adducti ejus fratres, Josephum prætereuntibus mercatoribus Madianitis, extractum eductumque e puteo, viginti argenteis nummis vendunt, a quibus Ismælitis ille in ægyptum abducitur,
29. Postea Ruben ad puteum reversus, cum in eo Josephus non adesset, scissis vestimentis ad fratres revertitur,
30 Dicit puerum nusquam adesse, sese, quo se vertat nescire.
31. At illi occiso capro, Josephi versicolorem tunicam sanguine cruentant,
32. Eamque ad patrem mittunt, et ei significant sese eam reperisse: recognoscat, sitne filii tunica, necne.
33. Ille ea agnita dixit filii esse tunicam, eum ab aliqua agresti fera esse devoratum, Josephum esse discerptum.
34. Itaque discissis vestimentis, et succinctis centone lateribus filium luxit diu.
35. Cumque ad eum consolandum venissent omnes ejus filii atque filiæ, consolationem respuit, ad inferos se, ad filium suum lugendo descensurum esse dicens, eumque pater deplorans.
36. Illum autem Madianitæ in ægypto Potiphari Pharaonis eunucho, magistro equitum vendiderunt.

CAPUT XXXVIII
1. Judas autem aliquando a fratribus suis digressus, recepit se ad quendam Adulamitam nomine Hiram:
2. Ubi cum vidisset Chananæi cujusdam nomine Suæ filiam, eam duxit,
3. Et ex ejus congressu filium sustulit, quem Erem nomine appellavit.
4. Deinde alterum, quem ipsa Onanem nuncupavit.
5. Tertium item, quem Selum vocavit, cujus in nativitate erat ipse Chezibi.
6. Eri autem, qui erat natu maximus, Thamarem quandam nomine in matrimonium tradidit.
7. Sed Er Jovæ displicuit, itaque Iova eum interfecit.
8. Et Judas Onani imperavit, ut cum fratris uxore congrederetur, et suam fratris jure faceret, fratrique prolem suscitaret.
9. Sed Onan, qui sciret non suam futuram esse prolem, cum fratris uxore rem habiturus, semen in terram effundebat, ne fratrem progenie donaret.
10. Quo facto offensus Jova, eum quoque necavit.
11. Tum Judas Thamarem nurum suam jussit viduam domi paternæ manere, donec Judæ filius Sela adolevisset, veritus, ne et is moreretur, sicut ejus fratres. Igitur Thamar domum paternam se recepit, ibique fuit.
12. Multo post tempore moritur Suæ filia, Judæ uxor: et Judas se consolatus ad tonsores ovium suarum ascendebat ad Thamnam, una cum familiari suo Hira.
13. Quæ res ut nuntiata est Thamari, ejus socerum Thamnam ad tonsuram ovium ire,
14. Vestimenta sibi viduitatis detrahit, peploquo se velat, et simulato vestitu in propatulo propter viam, qua itur Thamnam, prostitit. Videbat enim Selam adolevisse, neque tamen sese ei nuptum collocatum esse.
15. Ea visa, Judas scortum esse ratus, quod erat involuta facie,
16. Ad eam de via deflectit, et ut admittatur petit, nesciens esse nurum. Et illa: Quid dabis mihi, inquit, ut ad me admittare?
17. Hoedum tibi mittam de pecore, inquit ille. At illa: Modo des arrabonem, donec miseris.
18. Quemnam (inquit ille) dem arrabonem? Anulum tuum, et vittam, et quem manu geris baculum. Tum ille dat: et cum ea congressus, gravidam facit.
19. Ipsa illinc digressa, velum exuit, et indumenta viduitatis resumit.
20. Judas autem hoedum per familiarem suum Adulamitam misit, ut arrabonem a muliere repigneraret. Ea ille non inventa,
21. Quærit ex loci illius hominibus, ubinam sit meretrix illa, quæ ad viam prostabat? Cumque illi negassent ibi fuisse meretricem,
22. Ad Judam revertitur, eam a se non inventam renuntiat, loci etiam homines negare ibi fuisse meretricem.
23. Tum Judas: Habeat illa sibi, inquit, ne hoc nobis probro sit: ego hunc hoedum misi, sed tu eam non int????isti.
24. Tribus fere mensibus post Judæ nuntiatur, Thamarem ejus nurum esse stupratam, atque inde esse gravidam. Tum Judas eam jubet duci, ut igni cremaretur.
25. Illa cum jam duceretur, anulum socero suo cum vittis et baculo mittit, jubetque, ut recognoscat cujus illa sint: ex eo enim se esse gravidam.
26. Quæ ubi Judas agnovit, sese illi injuriam facere confessus est, quod eam cum Sela filio suo non locasset: ejusque postea notitiam non habuit.
27. Exactis ad pariendum temporibus, ecce geminos in utero ferebat.
28. Atque in ipso partu alter manum protulit, quam prehensam obstetrix cocco alligavit, dicens priorem exiturum.
29. Sed cum is manum reduxisset, et ejus frater emergeret, obstetrix dixit: Quare objectum tibi interstitium interrupisti? eoque Phares appellatus est.
30. Deinde exiit alter, is qui coccum in manu habebat, qui Zara nominatus est.

CAPUT XXXIX
1. Josephum autem in ægyptum abductum emit Potiphar eunuchus Pharaonis, magister equitum, homo ægyptius, ab Ismælitis, a quibus eo erat abductus.
2. Usus est autem Josephus secundo Jova, fuitque fortunatus:
3. Quod cum animadverteret herus, in cujus domo erat, eum ita proptitium habere Jovam, ut, quidquid tractaret, id ei prospere caderet:
4. Tantam in eum benevolentiam concepit, ut ejus ministerio uteretur, eumque suæ domui præfecerit, et omnia sua in ejus manum tradiderit.
5. Quod postquam fecit, Jova ægyptii domum Josephi causa bene fortunavit, et omnes ei fortunas domi forisque prosperavit.
6. Itaque ille omnia sua Josepho permisit, nihil ut jam curaret ipse, nisi ut victum haberet. Erat autem Josephus formæ venustate singulari.
7. Eamque ob rem, his rebus ita constitutis, ejus domini uxor adjectis in eum oculis eum ad concubitum sollicitavit.
8. Ille enimvero renuere: Vides, inquit, ut erus tantam mihi rerum omnium fidem habeat, ut nesciat ipse, quid domi habeat,
9. Nec sit ipse in hac domo major, quam ego sum, nec mihi ulla re interdixerit, nisi te una, quæ quidem sis ejus uxor: et me tanto flagitio obstringam? tantumque in Deum scelus admittam?
10. Dum illa ad hunc modum Josepho indies instat, et ille in ejus concubitum et congressum non consentit:
11. Accidit quodam die, ut ipse domum ad suum negotium administrandum intraret, absentibus omnibus domesticis.
12. Hic illa prehenso ejus pallio hortari, ut secum concumberet. Ille vero, relicto in ejus manu pallio, fugere ac se foras proripere.
13. Tum vero mulier, ubi vidit relictum sibi in manu pallium, et illum foras profugisse,
14. Domesticos inclamat, et: Videte, inquit, ut nobis adductus sit iste Hebræus ad illudendum, qui quidem ad me venerit, ut me comprimeret. Sed cum ego majorem clamorem edidissem,
15. Ille eo audito, relicto apud me pallio suo, fugit et sese foras extulit.
16. Itaque pallium penes se retinuit, donec Josephi dominus domum veniret.
17. Cui reverso narrat eadem, servum illum Hebræum eis ab illo adductum venisse ad se illudendam,
18. Eaque clamorem tollente, suum pallium apud ipsam reliquisse forasque fugisse.
19. Josephi erus audita uxoris oratione, servi illius contra se injuriam accusantis, facinore servi iratus,
20. Josephum in carcerem inclusit, quo in loco vincti regis erant in vinculis.
21. Ibi quoque Jova præsens ei et benignus adfuit: tantumque erga eum studium magistri carceris conciliavit,
22. Ut ille omnes ejus domus vinctos in Josephi potestatem committeret, eique rerum omnium, quæ ibi fierent, administrationem mandaret:
23. Nec quidquam omnino post eum retractaret, propterea quod aderat Josepho Jova, et omnia ejus facta prosperabat.

CAPUT XL
1. His ita gestis, accidit, ut duo quidam Pharaonis regis ægyptiorum eunuchi, quorum alter prægustatorum, alter pistorum magister erat, in custodiam darentur jussu regis,
2. Irati propter eorum quoddam in se facinus.
3. Quæ custodia carcer erat in domo magistri equitum, quo in loco Josephus conclusus erat.
4. Eis magister equitum Josephum præfecit, qui eis ministraret. Illi postquam aliquot dies in ea custodia fuere,
5. Somniarunt eadem nocte suum uterque somnium, diversæ sententiæ.
6. Mane ad eos Josephus venit, et moestos animadvertens,
7. Quærit, quamobrem eo die vultu sint adeo moesto.
8. Illi respondent, somniavisse se, et carere conjectore. Et Josephus: At habet Deus interpretationes, inquit: enarrate modo mihi.
9. Tum prægustatorum magister somnium suum exponit ad hunc modum: Videbatur mihi in somnis ob oculos esse vitis,
10. Et in vite tres palmites: ea quasi germinans eliciebat florem, unde uvarum racemi maturescebant.
11. Ego autem uvas capiebam, et in poculum Pharaonis, quod mihi erat in manu, exprimebam, eique in manum porrigebam.
12. Et Josephus, Hic est sensus, inquit: Tres palmites tres dies sunt.
13. Hinc ad triduum jubebit te Pharao produci, et in antiquum statum restituet, ut ei stes ad cyathos, quemadmodum solebas antea, cum esses prægustator.
14. Quamobrem facito, ut, cum erit tibi bene, mei memineris, mihique hanc gratiam referas, ut mei mentionem apud Pharaonem injicias, meque ex hac domo eripias.
15. Nam ex Hebræorum finibus furto surreptus sum: neque hic etiam quidquam feci, quamobrem in carcerem compingerer.
16. Hic pistorum magister, qui videret bene esse interpretatum: Ego quoque, inquit, somniavi, tria candida canistra esse super capite meo,
17. In quorum summo inerat Pharaonis omne genus ciborum pistoriorum, quos aves ex canistro super capite meo comedebant.
19. Tum Josephus, Hæc est, inquit, ejus significatio: Tria canistra tres dies sunt.
19. Tu abhinc tres dies jussu Pharaonis securi ferieris, et ad palum affigeris, ubi tuum corpus depascentur alites.
20. Igitur tertio post die Pharao, cui is dies natalis erat, cum suic omnibus convivium daret, jussit prægustatorum pistorumque magistros in medium suorum produci,
21. Et illum in locum muneris pristinum reposuit, ut sibi esset a cyathis:
22. Hunc autem ad palum alligavit, quomodo eis fuerat interpretatus Josephus.
23. Sed immemor prægustatorum magister Josephum oblivioni tradidit.

CAPUT XLI
1. Post biennii spatium Pharao in somnis sibi visus est astare flumini,
2. Et ecce, de flumine emergebant septem vaccæ visu formosæ et corpore opimo, atque in carecto pascebantur.
3. Ecce autem, totidem alteræ post eas e flumine item ascendentes, aspectu deformes et tenui corpore, quæ apud illas ad fluminis ripam consistebant,
4. Et deformes atque macræ formosas et opimas devorabant. Hic Pharao evigilavit.
5. Iterumque dormiens somniavit, septem spicas enasci in uno calamo, pingues et elegantes:
6. Quibus succrescebant alteræ exiles et exesæ uredine,
7. Quæ exiles generosas et plenas consumebant. Tum experrectus Pharao, somnium esse vidit.
8. Mane animo commotus, jubet convocari omnes ægypti hariolos et sapientes, eisque somnium narrat: quod cum illorum nemo interpretari posset,
9. Prægustator apud Pharaonem hoc modo locutus est: Hic ego peccatum meum commemorabo.
10. Cum tu me, Pharao, et magistrum pistorum, nobis iratus, in custodiam tradidisses, in domum magistri equitum,
11. Fuit utrique una nocte diversi sensus somnium.
12. Erat autem ibi nobiscum iuvenis quidam Hebræus, magistri equitum servus, cui cum narravissemus suum uterque somnium, interpretatus est utrique:
13. Ejusque interpretationem, et me in integrum restituto, et illo in crucem acto, eventus comprobavit.
14. Tum Pharao Josephum evocari jubet: qui continuo ex carcere expeditus, tonsa coma mutatisque vestimentis ad eum venit.
15. Atque illum Pharao sic alloquitur: Somniavi quiddam, quod qui explicet nemo est. Ad te autem ut somnii interpretationem deferrem, admonitus sum.
16. Cui Josephus: Sine me, Deus tibi, Pharao, salutaria respondebit.
17. Et Pharao: Videbar mihi astare ripæ fluminis, inquit,
18. Cum de eo exibant septem vaccæ bene habitæ, et aspectu pulchræ, quæ carectum depascebant.
19. Tum, ecce, septem alteræ post eas exorientes, tanta corporum macie et tenuitate deformes, ut nihil umquam foedius in ægyptuo viderim:
20. Quæ absumebant, strigosæ et turpes, septem illas priores oboesas:
21. Quas cum in sua viscera demisissent, tamen id non apparebat, adeo informes adhuc erant, ut prius.
22. Ego somno solutus sum, eoque iterum opressus, videbar mihi cernere septem spicas eodem in culmo crescentes, plenas et decoras,
23. Secundum quas sese subjiciebant pari numero alteræ graciles et minutæ, et ardoribus perustæ,
24. Quæ generosas illas consumpserunt. Hæc ego retuli ad hariolos, sed non est, qui declaret.
25. Tum Josephus: Somnium tuum unum est, Pharao: Deus te eorum, quæ facturus est, præmonet.
26. Septem vaccæ generosæ septem anni sunt: itemque septem spicæ generosæ idem volunt: unum idemque somnium est.
27. Alteræ autem graciles et perustæ anni sunt totidem, quibus fames vigebit.
28. Deus tibi (quemadmodum dixi) quid facturus sit, demonstrat.
29. Igitur septem proximis annis maxima erit in universa ægypto frugum feracitas:
30. Quos sequentur totidem alteri tanta fame infesti, ut illius tantæ uvertatis in ægypto nihil superfuturum sit:
31. Tanta, inquam, laborabitur cibi penuria, ut tantæ rerum abundantiæ ne vestigium quidem ullum reliquum fiat.
32. Nam quod bis somniati, Deo ita facere omnino in animo est, idque brevi.
33. Quare dispice, Pharao, virum aliquem scientem et peritum, quem ægypto præficias.
34. Tum autem facito, ut constitutis annonæ curatoribus, quintas in ægypto septem proximis annis uberibus legas,
35. Quibus annis tantus frumenti numerus tuo nomine cogatur et in oppidis conditum servetur,
36. Ut in alterum septennium sufficiat, et ægyptum futura fame pernicieque defendat.
37. Eam rem Pharao cum suis omnibus probavit:
38. Eique confessus est, neminem extare Josepho mentis divinitate parem.
39. Et quia ista tanta divinitus edoctus (inquit jam Josepho) neminem habes prudentia et sapientia parem,
40. Habebis meæ domus gubernationem, ut meus tibi populus omnis ad nutum obediat, teque ego solio tantum superem.
41. En trado tibi, inquit, curam totius ægypti.
42. Simulque detractum de sua manu anulum Josephi manui induit: eumque byssina veste ornatum, collo aurea torque insignito,
43. In currum dignitate secundum imponit, ut ante eum proclamaretur, Genua flectite: eique potestatem in omnem ægyptum permittit.
44. Et ita Pharao, vivam, inquit, ut nemo in tota ægypto digitum contra tuam voluntatem proferet.
45. Tum eum Saphnathopaneam appellavit, eique Asenatham Potipheræ pontificis Heliopolitani filiam in matrimonium dedit. Ita Josephus a Pharaone digressus,
46. Annos natus triginta (tot enim habebat, cum ante Pharaonem constitit) totam ægyptum abiit,
47. Et illis septem annis (quibus terra cumulatissime tulit)
48. Totum ægypti commeatum coegit, et finitimi singulorum oppidorum agri cibaria in ipsa oppida contulit:
49. Tantumque frumenti numerum comportavit, ut, quia arenæ instar erat innumerabile, jam numerari desineret.
50. Sustulit autem ex Asenatha filios duos, antequam orta annonæ penuria est,
51. Quorum grandiorem vocavit Manassem: quod ei Deus omnium dolorum ipsiusque patriæ domus oblivionem attulisset.
52. Alterum autem Ephraimum nuncupavit, quod eum foecundasset Deus in terra suæ miseriæ.
53. Finitis in ægypto septem annis copiosis,
54. Coepit famelicum oriri septennium, quemadmodum prædixerat Josephus: quo cum omnibus in terris fames esset, toti ægypto cibus suppetebat.
55. Tum ægyptii, ingravescente per universam ægyptum annona, Pharaonem ob cibum interpellant: quos omnes ille ad Josephum remisit, jubens illius dicto obtemperari:
56. Josephus, urgente per omnem terram fame, omnibus horreis apertis, coepit ægyptiis fame laborantibus divendere.

CAPUT XLII
1. Jamque omnibus ex terris (urgente ubique fame) ad Josephum in ægyptum, emendi ab eo comeatus gratia, conveniebatur: cum Jacobus, intelligens cibum esse in ægypto venalem, filios admonet,
2. Accepisse se, in ægypto venalia esse cibaria: proinde abjecta omni dubitatione, eo descendant, et sibi comparent, quo victum tolerent mortemque declinent.
3. Itaque descenderunt Josephi fratres decem ad frumentum ab ægyptiis coemendum:
4. Nam Benjaminem Josephi germanum non dimisist Jacobus cum fratribus, veritus, ne quid ei adversi accideret.
5. Profecti sunt autem Isrælis filii una cum aliis, qui eodem eadem de causa ibant, vigente in Chananæa fame.
6. Ubi ad Josephum fratrem suum pervenerunt, regionis illius præfectum, et omni populo frumentum divendentem, eum demisso vultu ad terram venerati sunt.
7. Josephus ubi fratres conspexit, agnovit: sed alienum se esse simulans, dure cum eis loquitur, et quærit, unde adsint? Illi respondent, sese ex Chananæa venire ad victum comparandum.
8. Et Josephus, qui fratres agnosceret, nec ipse ab eis agnosceretur,
9. Rediit in memoriam somniorum, quæ de illis somniaverat. Et, Exploratores estis, inquit, ad exploranda regionis parum firma loca venistis.
10. Cui illi: Pace tua, inquiunt, domine: ad emendum commeatum venimus.
11. Nos omnes hominis unius filii sumus, veraces, non exploratores.
12. Atque ille: Imo ad immunita regionis speculanda venistis.
13. Et illi: Nos duodecim fratres sumus, ex uno homine nati in Chanæa: quorum minimus hodie cum patre nostro est, unus autem jam nusquam est.
14. Tum Josephus: Idipsum est, quod ego vobis dixi, vos esse exploratores.
15. Sed ita vivat Pharao (sic enim probabimini) ut vos hinc non abibitis, quin frater vester natu minimus huc venerit.
16. Mittite ex vobis unum, qui fratrem vestrum arcessat: vos interea eritis in vinculis, ut vestra oratio probetur, sciaturque, an sit a vobis veritas. Quod si non facitis, ne vivat Pharao, ni vos exploratores estis.
17. Tum eos in custodiam conjecit ad triduum.
18. Deinde tertio die cum eis huiusmodi oratione usus est: Ut conservemini, sic facietis (nam ego Deum revereor)
19. Si veraces estis, unus ex vobis fratribus in vinculis erit, in ea custodia in qua fuistis: vos autem commeatum domum exportabitis, ad propellendam famem,
20. Fratremque vestrum natu minimum ad me adducetis. Ita fidem faciet oratio vestra, mortemque effugietis. Hanc illi conditionem acceperunt:
21. Coeperuntque inter sese dicere, se certe in fratrem suum fuisse sceleratos, cuius cum animi angorem viderent, cum ab eo obsecrarentur, tamen non audivissent, propterea in eas angustias esse redactos.
22. Ruben vero testari eos a se monitos, ne id scelus in puerum committerent, sibi non obtemperasse: nunc sanguinis illius poenas expeti.
23. Hæc Josephus intelligens, eis nescientibus, (nam intercedebat interpres)
24. Digressus ab illis flevit. Deinde rediit ad eos, et cum eis locutus, comprehendum ex eis Simeonem in eorum conspectu colligavit.
25. Deinde jussit eorum vasa frumento impleri, et in suum cuiusque saccum pecuniam reponi, eisque viaticum dari.
26. His ita constitutis, illi suam mercem in asinos tollunt, et illinc abeunt.
27. Sed in diversorio, cum unus ex eis saccum aperuisset, ut pabulum asino suo daret, animadvertit argentum in ore sacci:
28. Et fratres admonet, suam sibi pecuniam reportatam esse in suo sacco. Hic illi terrore exanimati, inter sese dubitare, cur nam sibi Deus id fecisset.
29. Atque ubi in Chananæam ad patrem suum Jacobum pervenerunt, omnem ei fortunam suam exposuerunt:
30. Ut cum eis dominus regionis aspere egisset, et eos numero exploratorum habuisset:
31. Utque, cum veraces se esse respondissent, non exploratores,
32. Sese duodecim fratres esse ex eodem patre, unum jam nullum esse, minimum autem hodie cum patre esse in Chananæa:
33. Ille dixisset, sese ita sciturum eos veraces esse, si uno ex ipsis apud eum relicto, commeatum exportantes domum repeterent,
34. Fratremque suum natu minimum ad se adducerent: hoc pacto sese cogniturum, non esse exploratores, sed integros, fratremque eis redditurum, et regionis usum concessurum.
35. In deplendis autem saccis, cum suo quisque in sacco argentum suum in loculis reperisset, et liberi et parens metu perculsi sunt.
36. Atque Jacobus eorum pater: Vos me orbum redigitis, inquit. Josephus numquam est: de Simeone actum est, et vos Benjaminem abducitis: hæc omnia in me incumbunt.
37. Cui Ruben: Duos filios meos interficito, nisi eum ad te adduxero. Committee eum in meam fidem, ego ad te reducam.
38. At ille: Non descendet filius meus vobisucum: nam germano ejus mortuo, ipse unus superstes est: cui si quod infortunium in isto itinere occurreret, vos ad inferos misere demitteretis canos meos.

CAPUT XLIII
1. Postea infestante regionem fame:
2. Postquam deportata ex ægypto cibaria consumserunt, pater iterum filios hortatur, ut ad mercandum aliquantum commeatus revertantur.
3. Cui Judas: Affirmavit homo, nos in suum conspectum non esse venturos, nisi frater adesset nobiscum.
4. Si placet tibi fratrem nostrum dimittere nobiscum, descendemus, et tibi cibum comparabimus.
5. Sin autem non dimittis, non descendemus: quia negavit ille, nos suum conspectum esse visuros, nisi fratrem nobiscum haberemus.
6. At Isræl: Cur me in hoc, inquit, malum conjecistis, ut ei diceretis, vos alium insuper habere fratrem?
7. Cui illi: Homo nos, inquiunt, de nobis deque nostro genere interrogavit, viveretne adhuc parens noster, an fratrem præterea haberemus? nos vero ei omnem rem exposuimus. Numquid scire poteramus, eum jussurum esse, fratrem nostrum adduci?
8. Atque hic Judas, Dimitte, inquit, puerum mecum, ut proficiscamur, vitæque nostræ consulamus, et mortem tum a nobis, tum a te et parvulis nostris depellamus.
9. Ego pro eo fidejubeo, a me tu eum repetito: nisi eum ad te reduxero, et in tuo conspectu constituero, tibi per omnem vitam obnoxius ero.
10. Nam nisi cunctati essemus, jam secundo rediissemus.
11. Et Isræl: Si quidem ita est, inquit, sic agite: ex eis, quæ in hac ora habentur rarissima, munus homini conficite, eique in vestris vasis resinæ aliquantum et mellis ferte, aromata et stacten, et terebinthum, atque amygdala.
12. Argentum autem duplum vobiscum auferte, et quod in ore saccorum vestrorum relatum est, reportate, si forte imprudentia peccatum est:
13. Assumptoque fratre vestro, proficiscimini, et ad hominem revertimini:
14. Quem vobis hominem mitiget omnipotens Deus, ut nobis et alterum illum fratrem et Benjaminem remittat. Quod si ego liberis privor, priver.
15. Tum homines munus et duplex argentum capiunt, assumptoque Benjamine in ægyptum descendunt. Postquam in conspectu Josephi constiterunt,
16. Josephus, viso cum eis Benjamine, dispensatori suo mandat, ut homines in domum ducat, et lanienam curet atque præparet: eos enim secum cibum meridianum esse capturos.
17. Id quod ille, ut jusserat Josephus, fecit, eosque in domum Josephi introduxit.
18. Illi cum viderent se duci in Josephi domum arbitrati, sese eo duci propter argentum primo itinere in saccis reportatum, ut ita per calumniam circumventi, una cum asinis suis in servitutem retinerentur:
19. Accedunt ad illum Josephi dispensatorem, eumque dominum appellantes, in introitu domus alloquuntur:
20. Demonstrant sese antea ad comparanda cibaria profectos,
21. Cum in diversorium advenissent, et saccos suos aperuissent, reperisse suo quemque in sacco argentum suum ad libram: id autem secum nunc retulisse,
22. Et aliud argentum ad commeatum emendum attulisse: nescire quis illud in saccos reposuisset.
23. Ille homines consolatus, metuere vetat: Deum eorum patrium pecuniam in saccos eorum immisisse, argentum quidem ad sese pervenisse. Tum ad eos Simeonem educit,
24. Hominesque domum Josephi introducit: et aquam pedibus lavandis, pabulumque ad asinos dat.
25. Illi autem munus adornant ad adventum Josephi in meridiem (audiverant enim sese ibi cibum capturos)
26. Eique ingresso, munus, quod in manibus habebant, domum intro tulerunt, eum suppliciter venerantes.
27. Tum ille ex eis de valetudine quærit, et: Ut valet pater vester senex, quem dixeratis? Inquit: vivitne adhuc?
28. Illi suppliciter et demisso ad terram vultu, valere, respondent, et adhuc esse in vita.
29. Tum ille, ubi Benjaminem conspexit, suum fratrem eadem matre: Estne hic vester ille natu minimus frater, de quo mihi locuti fuistis? Deus tui misereatur fili, inquit:
30. Simulque miseratione erga fratrem commotus, locum statim, ubi fleret, quæsivit, et penetrale ingressus ibi ploravit.
31. Deinde lota facie egressus, sese continuit, jussitque cibum apponi:
32. Qui ei separatim, et illis separatim, itemque ægyptiis, ejus convictoribus, separatim appositus est. ægyptiis enim non licet cum Hebræis cibum capere, idque ducunt turpissimum.
33. Ut autem quisque ætate antecellebat, ita primo ante eum loco collocatus est: id quod illi inter sese admirabantur.
34. Tum ille ex sibi appositis suam cuique portionem decidit, ita, ut Benjaminis esset quintuplo major, quam ullius cæterorum.

CAPUT XLIV
1. Deinde, postquam liberaliter cum eo potaverunt, dispensatori negotium dat, ut illorum saccos frumento compleat, quantum possent capere plurimum, et in uniuscuiusque sacci ore argentum ejus ponat:
2. Tum autem in natu minimi, præter argenteum pretium, etiam scyphum suum aureum. Quod ille, sicut erat jussus, ita fecit.
3. Mane diluctilo, cum dimissi homines cum suis asinis
4. Nondum longe ab urbe abessent, mandat Josephus dispensatori,
5. Ut eos persequatur: et quid fieri velit, ostendit.
6. Ille eos assecutus, quærit ex eis, cur bonum malo pensarint? Cur sibi scyphum argenteum furati sint? eum esse, quo suus erus potare, quoque uti in divinationibus soleret: eos improbe fecisse.
7. Tum illi: Bona verba domine, inquiunt: absit a nobis istud facinus.
8. Nos etiam argentum, in ore saccorum nostrorum repertum, ad te usque e finibus Chananæorum retulimus, ne dum, ut ex tui domini domo argentum aut aurum surripuerimus:
9. Si quem penes deprehensus fuerit, capite plectatur, nos autem tibi servitutem serviamus.
10. At ille: Istud agemus, inquit. Quem penes furtum deprehendetur, mihi servus erit: vos extra poenam eritis.
11. Hic illi confestim suum quisque saccum ad terram deponunt et aperiunt:
12. Atque ille a maximo ad minimum conquirere exorsus, scyphum in sacco Benjaminis invenit.
13. Tum vero illi dilaceratis vestimentis, suum quisque asinum denuo onerant, et in urbem revertuntur:
14. Ingressique domum Josephi, qui ibi adhuc erat, Judas et fratres ejus ante eum ad terram procidunt.
15. Et Josephus: Quod facinus admisistis? an nesciebatis me unum ex eis esse, qui divinant?
16. Cui Judas: Quid dicemus domine, inquit, quid afferemus? quomodo nos tibi purgabimus? deprehendit nostrum crimen Deus: ecce tibi servos tam nos, quam eum apud quem inventus scyphus est.
17. At ille: Ego vero non faciam, inquit: imo ipse, quem penes inventus est scyphus, mihi servus erit. Vos abite salvi ad patrem vestrum.
18. Tum Judas accedit, et apud eum huiusmodi orationem habuit: Peto a te domine, ut mihi apud te, alterum Pharaonem, pauca dicere liceat cum bona venia.
19. Cum tu ex nobis quæsivisses, esset ne nobis pater, aut frater:
20. Respondimus tibi domine, patrem esse jam senem, et juvenem puerum in ejus senecta natum, qui (mortuo ejus fratre) solus ex matre superesset, quemque pater amaret,
21. Tum tu nobis jussisti, ut eum ad te adduceremus, ut eum tuis ipse oculis cerneres.
22. Nos respondimus, patrem ab eo deseri non posse, quin moreretur.
23. At tu nos in tuum conspectum redire vetuisti, nisi minimus natu frater nobiscum descendisset.
24. Nos, ubi ad patrem servum tuum pervenimus, tua illi verba, Domine, retulimus.
25. Cumque juberet nos ad comparandum aliquantum commeatus reverti,
26. Respondimus, non licere, nisi fratre nostro minimo comitante: aliter enim in tuum conspectum admitti non licere.
27. At pater noster, servus tuus, dicere: cum ex duobus filiis, quos ex una conjuge sustulisset,
28. Alterum (ut nos sciebamus) ab se digressum, a feris devoratum deplorasset, nec eum umquam postea vidisset,
29. Si nos etiam illum ab se abduceremus, et ei aliquid humanitus accideret, fore, ut suam caniciem misere demitteremus ad inferos.
30. Nunc si veniam ad patrem meum servum tuum, nec puer nobiscum adsit, cuius amore devinctum animum habet,
31. Simulatque non adesse puerum viderit, morietur: Ita nos tui in orcum deduxerimus moerore confectum et senem patrem.
32. Ego autem patri vas factus sum pueri sistendi, ut si eum non reduxissem, ei sempiternum obstrictus essem.
33. Quare oro te, ut ego tibi pro puero servus remaneam, ipse cum fratribus discedat:
34. Neque enim sustineo ad patrem sine eo redire, ne mihi videnda sit calamitas, quæ erit patri perferenda.

CAPUT XLV
1. Hic Josephus, qui se jam apud tam multos, qui præsentes aderant, continere non posset, clara voce pronuntiat, ut omnes foras emittantur, nec quisquam cum eo remansit, cum est a fratribus agnitus.
2. Tum vocem in fletum erumpit, quod ægyptii, quod Pharaonis domus audiret,
3. Et: Ego sum Josephus (inquit, fratres alloquens) vivitne adhuc pater meus? At fratres ejus præsentia conturbati, respondere nihil poterant.
4. Tum ille: Accedite ad me. Cumque accessissent: Ego sum germanus vester Josephus, inquit, quem vos in ægyptum vendidistis.
5. Sed ne angimini, neve dolente ferte, me huc a vobis esse venditum, nam Deus me vobis salutariter præmisit.
6. Etenim præter hoc, quo fames in terra dominatur, biennium, restant adhuc quinque anni, quibus neque sementis fiet, neque messis:
7. Eamque ob rem misit me Deus ante vos, ut in terra reliqui fieretis, et hac ratione conservati evaderetis.
8. Itaque non vos huc me misistis, sed Deus, qui effecit, ut essem Pharaoni pro patre, toti ejus familiæ pro domino, et omni ægypti oræ pro principe.
9. Festinate ad patrem, et ei a Josepho ejus filio renuntiate, ut ad me (cui Deus dominum in omnes dedit ægyptios) sine mora descendat,
10. Habitaturus in Gossene, ut mihi vicinus sit, una cum filiis et nepotibus, et minoribus majoribusque pecoribus, denique cum omnibus copiis.
11. Ibi me ei alimenta præbiturum, ne (quoniam adhuc quinque annos fames futura est) misere una cum familia cumque omnibus suis pereat.
12. Ecce, vos videtis oculis vestris, videt frater meus Benjamin, ut ego meo ipsius ore vobiscum colloquar.
13. Vos, quanta sim in glora in ægypto, quæque videtis, omnia patri renuntiabitis, eumque huc continuo adducetis.
14. Hæc locutus, in Benjaminis sui fratris collum cum lacrimis invadit, et Benjamin ejus collum vicissim plorans complexus est.
15. Deinde fratres suos collacrimans singulatim deosculatus est Josephus: qui tum demum cum eo locuti sunt.
16. Hac fama de adventu fratrum Josephi domum Pharaonis perlata, Pharao ea re cum suis delectatus,
17. Josephum invitat, ut fratres jubeat incitatis jumentis in Chananæam contendere,
18. Et assumpto patre atque familiis suis ad se venire: dicatque, sese cum illis ægyptia bona communicaturum, et regionis ubertatem ad alimenta concessurum.
19. Tum hoc ei mandat, ut illis ægyptiorum vehiculorum copiam faciat, quibus parvuli et mulieres vehantur, et impositus pater adducatur.
20. Supellectilem ne morentur: nam totius ægypti bona in eorum potestate futura esse.
21. Itaque filii Isrælis paruerunt, eisque dedit Josephus ex mandato Pharaonis vehicula atque viaticum.
22. Dedit etiam omnibus singulas vestes de splendidioribus: sed Benjamini quinque cum trecentis nummis argenteis.
23. Patri quoque misit asinos decem, ægyptia bona portantes: et totidem asinas, quæ far et panem obsoniumque ferrent ad ejus iter.
24. Ita dimissi ab eo fratres, profecti sunt: cum præcepto, ne tumultuarentur in via.
25. Qui, postquam ex ægypto in Chananæam ad patrem suum Jacobum pervenerunt,
26. Narrant ei, Josephum adhuc in vivis esse, et principatum tenere in omni ægypto. Ad quem ille nuntium exanimatus fidem eis non habebat.
27. Sed cum illi omnia Josephi verba exponerent, quibus apud eos usus esset, simulque missa a Josepho vehicula ad se vehendum conspiceret, collegit ipse se,
28. Et: Satis est (inquit Isræl) postquam vivit adhuc filius meus Josephus: adibo, eumque videbo antequam moriar.

CAPUT XLVI
1. Ergo profectus Isræl cum omnibus suis copiis, Bersabam pervenit, et ibi Deo patris sui Isaaci sacrificium fecit,
2. Et Deus eum noctu per visum sic monuit: Jacobe, Jacobe. Quid me vis? inquit ille.
3. Ego sum Deus, inquit, Deus tui patris: ne verere in ægyptum descendere, nam ibi te in magnam gentem propagabo:
4. Ego tecum descendam in ægyptum, ego idem te reducam, et Josephus tibi claudet oculos.
5. Ergo profectus est Jacobus Bersaba, missis ad eum ferendum a Pharaone vehiculis, impositus ab Isrælitis filiis suis, una cum eorum parvulis et feminis,
6. Adhibitis etiam pecoribus eorum et facultatibus, quas in Chananæa comparaverant. Veneruntque in ægyptum Jacobus et ejus universa progenies.
7. Illo secum filios et nepotes, secum filias et neptes ex filiis, suam denique stirpem universam secum ducente in ægyptum:
8. Quorum nomenclatura hæc est: Jacobus et ejus filii:
9. Quorum natu maximus Ruben filios habuit Henochum, Phallum, Hesronem et Carmim.
10. Simeon autem Iamuelem, Iaminem, Oadum, Iachinem, Soharem, et ex Chananæa natum Saulum.
11. Levis Gersonem, Cahathum et Merarim.
12. Judæ filii fuerant Er, Onan, Sela, Phares et Zara: sed Er et Onan in Chananæa mortui sunt. Phares autem Hesronem et Hamulem habuit.
13. Issachar Tholam, Phuuam, Iobum et Simeronem.
14. Zabulon Seredum, Elonem et Iahelem.
15. Hos Jacobus filios ex Lia in Mesopotamia procreaverat, nec non Dinam filiam: quorum omnium tum filiorum tum filiarum ab eo prognatorum summa est triginta tres.
16. Gadus autem habuit Sipheonem, Haggim, Sunim, Esbonem, Erim, Arodim et Areelim.
17. Afer Immam, Isuim, Beriam, et eorum sororem Seram: quorum porro Beria Hebrem et Malcielem.
18. Hos videlicet sexdecim Jacobus ex Zilpa habuit, quam Laban Liæ filiæ suæ attribuerat.
19. Rachelis filii, uxoris Jacobi, fuerunt Josephus et Benjamin.
20. Josepho nati sunt in ægypto ex Asenatha Potipheræ filia pontificis Heliopolitani, Manasses et Ephraimus.
21. Benjamin habuit Belam, Becherem, Asbelem, Geram, Naamanem, Ehim, Rossum, Muppim, Huppim et Aredum.
22. Hos Jacobus filios habuit ex Rachele, numero quattuordecim.
23. Dan habuit Hussim.
24. Nephthalis Iaseelem, Cunim, Ieserem et Silemum.
25. Hi Jacobo orti sunt ex Bala, quam Laban Racheli filiæ suæ contribuerat, videlicet numero septem.
26. Igitur omnium ex Jacobi femore ortorum, qui cum eo in ægyptum venerunt præter ejus nurus summa erat capita sexaginta sex.
27. Josephi autem filii, quos in ægypto procreavit, duo. Summa familiæ Jacobi, quæ in ægyptum venit, fuit capitum septuaginta.
28. Præmisit autem Judam ad Josephum, ut ejus iter ad Gossenem dirigeret. Ita in Gossenem pervenerunt.
29. Josephus autem parato curru Isræli patri suo obviam ad Gossenem ascendit, eoque viso protinus in collum ejus insiliit, et aliquamdiu collacrimatus est.
30. Tum Isræl Josephum alloquitur: Nunc moriar licet, inquit, postquam tuum adhuc viventis vultus conspexi.
31. Et Josephus fratres paternamque familiam alloquens: Ibo: inquit, nuntiatum Pharaoni, fratres meos familamque patriam, quæ erat in Chananæa, venisse ad me,
32. Homines videlicet pastores et pecuarios, qui pecorum greges et armenta suasque omnes copias adduxerint.
33. Quod si vos convocaverit Pharao, et de arte vestra interrogaverit, dicetis,
34. A teneris semper fuisse pecuarios, tam vos quam patres vestros,
35. Ut Gossenem incolatis: nam a pastoribus omnibus abhorrent ægyptii.

CAPUT XLVII
1. Deinde profectus ad Pharaonem, narrat ei, patrem suum et fratres cum suis majoribus minoribusque pecoribus, cumque omnibus suis copiis, ad se ex Chananæa venisse, et nunc esse in Gossene.
2. Adhibuit autem de fratribus suis quinque de postremis, quos ante Pharaonem constituit:
3. Qui Pharaoni quærenti, quæ nam esset eorum conditio? responderunt, pastores et se esse et patres suos fuisse:
4. Venisse autem in eam terram ad commorandum, quod pastionem pecoribus non haberent, propterea, quod vigeret in Chananæa fames: petere, ut sibi ejus servis liceret Gossenem incolere.
5. Tum Pharao Josepho dixit ita: Pater tuus et fratres ad te venerunt,
6. Pater tibi ægyptia terra: eos tu in optimo ejus tractu colloca: habitent sane in Gossene: et si quos ex eis nosti viros egregios, mei pecoris magistros facito.
7. Tum Josephus patrem suum Jacobum adduxit, et in conspectu Pharaonis statuit, qui Pharaone salutato,
8. Ab eo interrogatus, quot annos vixisset, ita respondit:
9. Centum triginta annos peregrinatus sum, paucos et malos annos vixi, neque majorum meorum vitæ annos assecutus sum, quibus peregrinati sunt.
10. Deinde Pharaoni bene precatus, discessit ab eo.
11. Josephus autem patrem et fratres suos collocavit, eisque possessionem assignavit in Ramesse, optimo terræ ægyptiæ solo, quemadmodum præceperat Pharao,
12. Patrique et fratribus et toti paternæ familiæ alimoniam pro numero capitum assignavit.
13. Jam vero, cum tanta cibi penuria ubique laboraretur, ut ægyptus et Chananæa languerent,
14. Coegit Josephus eo mercatu omnem pecuniam, quæ in *diabus illis regionibus inventa est, eamque in Pharaonis fiscum retulit.
15. Qua ægypti et Chananæae pecunia exhausta, ægyptii omnes ad Josephum conveniunt, petuntque, ut se commeatu juvet, nisi velit eos in suo conspectu emori: nam defecisse pecuniam.
16. Josephus jubet, ut si pecunia deficiuntur, pecora adducant, sese pro eis victum daturum.
17. Itaque faciunt: deditque eis Josephus alimenta pro equis, et pro ovino caprinoque, et pro bovino pecore, proque asinis, pro quibus omnibus eorum pecoribus illos alimentis in eum annum sustentavit.
18. Eo finito, sequenti anno ad eum se recipiunt, demonstrant (Dominum eum appellantes) consumpta in eum pecunia et pecore sibi prater corpora et agri solum nihil esse reliqui, quod ei possint dare.
19. Quare ne et ipsi in ejus oculis moriantur, et terra deseratur, se suasque possessiones commeatur emat: sese cum agris suis Pharaoni servituros esse, modo semen ministret, quo vitam tueantur, ne et ipsi pereant, et terra in solitudinem redigatur.
20. Igitur omnem ægyptiorum agrum Pharaoni coemit Josephus, ægyptiis, fame dominante, suum unoquoque fundum vendere coactis.
21. Ita facta Pharaonis terra est: populum autem quam longe lateque patebat ægyptus, in oppida transtulit.
22. Tantum sacerdotum possessiones mercatus non est, quod descriptis a Pharaone demensis aliti, eas non vendiderunt.
23. Tum Josephus sic ad populum verba facit: Videtis, ut ego vos hodie possessionesque vestras Pharaoni coemerim. Jam semen vobis subministrabo, quo sementes faciatis,
24. Ea conditione, ut proventuum quintas Pharaoni pendatis, quattuor autem partes vobis habeatis ad conserendos agros, et ad vos vestrosque domesticos et parvulos alendos.
25. Tum illi vitam ei ferre acceptam, et maximo se ab eo beneficio affici prædicare, et se in Pharaonis potestate futuros dicere.
26. Quam rem Josephus in legem vocavit, qua hodie etiamnum ægypti solum tenetur, ut quintas Pharaoni pensitet, prater unas sacerdotum possessiones, quæ in Pharaonis jure non sunt.
27. Isrælitæ autem habitarunt in Gossene ægyptiorum terra, eamque possederunt, et magno stirpis incremento aucti sunt.
28. Vixitque Jacobus in ægypto annos septendecim: cumque centum quadraginta septem ætatis complevisset annos,
29. Et jam ad moriendum dies propinquaret, Josephum filium evocavit, et cum eo sic locutus est: Si quam habes in me benevolentiam, suppone meo femori manum tuam, et mihi hanc veniam et officium concede, ut me non in ægypto sepelias:
30. Sed cum obdormivero cum patribus meis, tu me ex ægypto in illorum monumento humandum transferas. Cui ille: Faciam isto modo, inquit.
31. Et pater: Jura mihi. Atque ille juravit, et Isræl sese ad pluteum venerabundus accllinavit.

CAPUT XLVIII
1. His rebus ita peractis, Josepho nuntiatur, patrem ægrotare. Tum ille duos filios suos Manassem et Ephraimum secum adhibet:
2. Quæ res ubi Jacobo nuntiata est, filium ejus Josephum ad eum veniæ, confirmavit ipse se, et in lecto assidens
3. Josephum ita est allocutus: Deus omnipotens mihi Luzæ in Chananæa apparuit, et felicitatem dedit, et incrementum, amplificationemque,
4. Et populorum multitudinis a me deductionem promisit, seque pollicitus est illius terræ possessionem meæ posteritati daturum sempiternam.
5. Et nunc duo filii tui, qui tibi in ægypto ante meum adventum nati sunt, mei erunt: Ephraimus et Manasses perinde mihi erunt atque Ruben et Simeon.
6. Quos autem post eos procreaveris, tui erunt, et in tenenda hæreditate in suorum fratrum nomine censebuntur.
7. Et mihi quidem ex Mesopotamia venienti mortua est Rachel in Chananæa, in itinere, cum ab Ephrata una itineris masione abes***n. Ibi eam sepelivi in via Ephratæ, id est, Bethlehemæ.
8. Deinde filios Josephi intuitus Isræl, dixit: Qui sunt isti?
9. Cui Josephus: Mei filii sunt, quos Deus hic mihi largitus est. Atque ille: Applica eos mihi, inquit, ut eis bene precer.
10. (Jam enim Isræl, præ senio cæcutientibus oculis, perspicere non poterat) cumque ille eos propius admovisset, Isræl eos deosculatus atque complexus,
11. Sic Josepho loquitur: Visurum me faciem tuam numquam dixissem, cuius etiam progeniem Deus mihi ostendit.
12. Hic Josephus eos de Isrælis genibus eduxit, et ad terram vultum honorifice inclinavit.
13. Deinde cum Ephraimum ad dextram suam et ad Isrælis sinistram: Manassem autem ad sinistram suam et Isrælis dextram constituisset, ambos ad illum applicuit.
14. Sed Isræl traductam dextram capiti Ephraimi imposuit, qui erat minor natu: sinistram autem capiti Manassis, manus de industria ita componens, nam erat Manasses natu grandior.
15. Tum Josepho bene precatus, hæc dixit: Deus, cuius ad voluntatem vitam suam direxerunt patres mei Abrahamus et Isaacus, Deus, qui me ex quo natus sum ad hunc diem rexit,
16. Angelus, qui me ex omni malo eripuit, pueros bene fortunet, fiatque in eis mei nominis et meorum patrum Abrahami et Isaaci mentio, magnoque incremento per terras augeantur.
17. At Josephus, ubi animadvertit, patrem dextram capiti Ephraimi imposuisse, ofessus ea re, patris manum prehendit, ut eam ab Ephraimi capite ad Manassis traduceret.
18. Non ita mi pater (inquit) nam hic grandior est, huius capiti dextram tuam impone:
19. Sed pater recusavit: Scio, inquit, fili, scio: hic quoque erit populi auctor, magnusque evadet: eum tamen frater natu minor magnitudine superabit, complebitque ejus propago gentes.
20. Ita eis illo die bene precatus est, et: Per vos, inquit, bene precentur Isrælitæ, hoc modo: Det tibi Deus fortunam Ephraimi et Manassis, atque ita Manassi præposuit Ephraimum.
21. Deinde Josephum alloquens Isræl: Ego jam moriar, inquit.
22. Sed aderit vobis Deus, vosque in terram vestram patriam reducet:
23. Et ego tibi possessionem unam do supra fratres tuos, quam ex Amorræis gladio et arcu meo comparavi.

CAPUT XLIX
1. Deinde convocatis filiis suis, sic effatur: Congregamini, ut vobis prænuntiem ea, quæ sunt olim vobis eventura.
2. Convenite et attendite filii Jacobi, et Isrælem patrem vestrum audite:
3. Ruben, tu primogenitus meus es, meæ vires et meæ virilitatis initium: quanto dignior, tanto impotentior,
4. Fluidus ut aqua, non excelles, quia patris tui cubile conscendisti, quo conscendendo meum lectum polluisti.
5. Simeonis et Levis fratrum gladii tela sunt crudelitatis:
6. Eorum nolim aut in fidem vita mea veniat, aut in societatem honos committatur, qui iracundia cædem fecerint, et libidine murum subruerint.
7. Detestanda est eorum tam impotens ira et tam effrenatus furor. Eos inter Jacobeos distribuam, et inter Isrælitas dissipabo.
8. Juda, te tui celebrabunt fratres, manum in hostium cervicibus habentem: te colent ex eodem tecum patre nati.
9. Tu leonis catulus es, fili mi Juda, quem a præda recentem, humi cubantem, ceu leonem aut leoenam, quis excitet?
10. A Juda sceptrum non recedet, nec de ejus interfeminio rector, donec veniat sospitator, cuius erit populorum congregatio.
11. Viti asinum palmæ asinæ suæ pullum alligabit: vestem suam vino, indumentum sanguine uvarum lavabit,
12. Oculis vino rubentibus, dentibus lacte candentibus.
13. Zabulon littus maris accolet, et portus navium: ejus latus ad Sidonem verget.
14. Issachar asinus osseus, cubans inter sarcinas,
15. Qui ocii suavitate et regionis amoenitate perfecta, dorsum submittet ad portandum, et tributi servituti subjicietur.
16. Dan populum suum ulciscetur, sicut una de tribubus Isrælitarum.
17. Erit Dan serpens propter viam, coluber propter iter, qui admorso equi calce equitem retro excutit.
18. Salutem a te expecto Jova.
19. Gadus a cuneo disjicietur, sed disjiciet et ipse tandem.
20. Aser ciborum lautorum ferax, delicias dabit regias.
21. Nephthalis laxatæ cervæ similis, elegantia verba proferet.
22. Fecundus Josephus, fecundus ad fontem, puellis super muros gradientibus:
23. Quem cum infestis telis provocassent sagittarii,
24. Ejus et arcus valentissime perstitit, et manuum lacerti corroborati sunt a manibus numinis Jacobi, unde pastor lapis Isrælis:
25. A Deo patris tui, qui tibi auxilium tulit: ab omnipotente, qui te exuberabit ubertate cælorum superne, ubertate profundi lacentis infra, ubertate uberum atque vuluarum.
26. Hæ tui patris ubertates, quæ montes ubertatis, atque adeo sempiternorum collium voluptatem superant, in caput Josephi, in verticem excellentissimi fratrum suorum exundabunt.
27. Benjamin ceu lupus prædabitur: mane prædam vorabit, ad vesperum spolia dividet.
28. Hæ sunt omnino Isrælitarum tribus, videlicet duodecim, atque hæc sunt, quæ dixit eis pater eorum: et singulis, alii alio genere; bene precatus est.
29. Deinde sic eis præcepit: Ego jam ad meos populares aggregabor: sepelitote me cum patribus meis in caverna, quæ est in fundo Ephronis Hettæi,
30. Quem duplicem fundum contra Mambrem in Chananæa situm, emit Abrahamus ab Ephrone Hettæo in usum sepulchri,
31. Ibi sepultus fuit Abrahamus et ejus uxor Sara: ibi Isaacus et ejus uxor Rebecca:
32. Ibidem ego Liam sepelivi.
33. Ejus fundi, et illius, quæ in eo est, cavernæ possessio ab Hettæis venit.
34. Postquam Jacobus filiis præcipiendi finem fecit, pedibus in lectum contractis expiravit, et ad suos concessit.

CAPUT L
1. Tum Josephus in patris faciem illapsus, et eum cum fletu osculatus, servis suis,
2. Quos medicos habebat, præcepit, ut eum condirent. Ita condito a medicis Isræle,
3. Quadraginta in eo dies completi sunt: nam id erat condituræ spatium. Eum ægyptii quoque septuaginta dies defleverunt:
4. Quibus flendi diebus elapsis, Josephus a Pharaonis familiaribus contendit, ut, si qua se prosequantur benevolentia,
5. (Quoniam a patre suo jam ad mortem propinquo jure jurando obstrictus esset, se eum inhumaturum in sepulchro, quod ille sibi in eum usum fodisset in Chananæa) pro se peterent a Pharaone, ut sibi liceret illo ire, et patri justa persolvere, sese deinde esse rediturum.
6. Cumque Pharao permisisset, ut proficisceretur, patremque suum, sicut ille cum obtestatus erat, sepeliret,
7. Profectus est Josephus ad funus paternum: cum quo profecti sunt etiam omnes servi Pharaonis, domestici senatores, omnesque ægyptii senatores,
8. Nec non cuncta Josephi familia et fratres, paternaque familia, parvulis tantum et minoribus majoribusque pecoribus in Gossene relictis.
9. Aderant et quadrigarii et equites, ita ut permagnus esset comitatus.
10. Qui, postquam ad aream Atadi pervenerunt, quæ est trans Jordanem, ibi multo maximum tristissimumque ploratum ediderunt, integravitque patri Josephus luctum dierum septem.
11. Hunc in area Atadi luctum videntes incolæ Chananæae, dicebant eum luctum tristem esse ægyptiis, qua ex re locus ab ægyptiorum luctu nomen habuit, qui locus est trans Jordanem.
12. Fecerunt igitur Jacobo filii, sicut eis erat ab eo præceptum:
13. Eumque in Chananæam delatum, sepeliverunt in caverna duplicis fundi, quem fundum Abrahamus in usum sepulchreti emerat ab Ephrone Hettæo, positum e regione Mambræ.
14. Patre sepulto, rediit Josephus in ægyptum, una cum fratribus suis, et omnibus, qui cum eo ad patris funus iverant.
15. Ejus autem fratres cum viderent, mortuum esse patrem, veriti, ne ipse eis infensus, eos pro tanta ab ipsis accepta injuria ulcisceretur,
16. Eum certiorem faciunt, patrem ejus præcepisse, ante quam moreretur,
17. Ut eum rogarent, ut fratribus suis, a quibus esset violatus, peccatum illud et scelus ignosceret: nunc petere se, ut id sibi facinus, ejusdem cum eo Dei patrii cultoribus, remitteret. Ad quæ eorum verba flevit Josephus.
18. Et cum ipsi etiam fratres venissent, et sese ante eum abjecissent, seque ei in potestatem obtulissent,
19. Nolite (inquit Josephus) timere: quasi vero ego sim idem quod Deus,
20. Qui, quod vos in me malo animo cogitaveratis, id convertit in bonum, ut (quemadmodum res ipsa ostendit) tot homines conservaret.
21. Quare nolite timere: ego vos vestrasque familias alam. Hac Josephus humanitate orationis eorum animos consolatus est.
22. Habitavit autem in ægypto ipse et domus ejus patria, vixitque annos centum decem,
23. Viditque etiam pronepotes Ephraimi, et Machiris quoque filii Manassis filios natos gremio accepit.
24. Postremo fratres commonuit, sese jamjam esse moriturum: Deum autem eis subventurum, et ex ea terra in terram, quam Abrahamo, Isaaco et Jacobo juravisset, eos educturum.
25. Itaque Isrælitas jurejurando obligavit, cum eis subvenisset Deus, illinc sua ossa deportaturos esse.
26. Mortuus est Josephus annos natus decem supra centum, conditusque, et in feretro repositus in ægypto.
