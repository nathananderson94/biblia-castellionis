LIBER: Exodus


CAPUT I
1. Igitur filiorum Israelis nomina, qui cum Jacobo in Aegyptum cum singulis familiis venerunt, haec sunt:
2. Ruben, Simeon, Levis, Judas,
3. Issachar, Zabulon, Benjamin,
4. Dan, Nephthalis, Gadus et Aser:
5. Fuitque omnium Jacobi femore procreatorum numerus capitum septuaginta, quorum Josephus jam erat in Aegypto.
6. Mortuo Josepho, ejusque fratribus, et toto illo genere,
7. Israelitae tanto numero et multitudine aucti, propagati, corroborati sunt, ut eis regio illa compleretur.
8. Tum extitit rex novus in Aegypto, qui Josephum non noverat.
9. Is populo suo persuasit, ut Israeliticum populum, a quo ipsi et numero et viribus superarentur, circumvenirent,
10. Ne, si amplius crevisset, et bellum aliquod ortum fuisset, hostibus sese conjungeret, et sibi ex ea terra exitum bello quaereret.
11. Ita impositi sunt populo Israelitico quaestores tributi, qui eum oneribus opprimerent: coactusque est urbes ad armaria aedificare Pharaoni, Pitomam et Ramessem.
12. Sed quanto gravius premebatur, tanto magis crescebat, magisque propagabatur.
13. Quare Israelitarum partaesi Aegyptii, coeperunt in eos majorem imperii asperitatem adhibere,
14. Et vitam eis acerbam reddere, arenatum et lateres durius exigendo, et omne rusticani operis genus et servitium asperius cogendo.
15. Tum autem rex Aegypti Hebraearum obstetricibus (quarum uni Siphra, alteri Phua nomen erat)
16. Mandavit, ut, Hebraeis mulieribus obstetricando, in ipso enixu, si animadverterent, mares esse, necarent: sin feminas, conservarent.
17. Sed obstetrices Deum veritae, regi dicto audientes non erant, puerosque conservabant.
18. Cumque eas evocasset rex Aegypti, et ex eis quaesivisset, cur ita pueros conservarent?
19. Responderunt, multum differre inter Hebraeas mulieres et Aegyptias: illas enim vividas esse, et antequam adsit obstetrix, parere.
20. Itaque et Deus obstetricibus benefecit, et populus crescebat, multumque invalescebat,
21. Atque ita fiebat, ut eis Deus per illam obstetricum pietatem familias pararet.
22. Tum imperavit Pharao omni suo populo, ut omnes Hebraeorum mares natos in flumen dejicerent, ac feminas conservarent.

CAPUT II
1. Quidam autem de familia Levitica uxorem item Leviticam duxerat,
2. Quae mulier cum filium ex eo peperisset, et elegantem esse videret, occultum habuit tres menses.
3. Sed cum amplius occultare non posset, sumit cistam junceam, quam bitumine et pice oblinit, et positum in ea puerum in papyro, ad ripam fluminis exponit,
4. Astante procul pueri sorore, ut exploraret, quid eo fieret.
5. Tum Pharaonis filia, quae in fluvium ad lavandum descenderat, pedissequis ejus secundum flumen ambulantibus, conspicata cistam inter papyrum, mittit ancillam, quae eam petat.
6. Aperta cista, videt infantem vagientem: ejusque miserita, dicit eum ex pueris Hebraeorum esse.
7. Ac quaerenti pueri sorori, vellet ne, ut ei accerseret mulierem nutricem de Hebraeis, quae ei puerum nutriret?
8. Permisit. Igitur puella matrem pueri evocavit,
9. Cui illa puerum sibi educandum et enutriendum tradidit, pollicita mercedem. Mulier puerum accepit, eumque nutrivit:
10. Jamque factum grandiusculum, ad filiam Pharaonis adduxit, quae eum habuit pro filio, et Mosem nominavit, quod eum extraxisset ex aqua.
11. Quodam autem tempore Moses, ut ex pueris excessit, agnatos suos inviserat: eorumque cognitis oneribus, cum vidisset Aegyptium quendam, qui Hebraeum unum de agnatis suis caedebat,
12. Huc illucque circumspexit, et cum neminem adesse videret, Aegyptium occidit, et arena obruit.
13. Altero die egressus, videt duos Hebraeos inter se contendentes, et ex eo, qui alteri faciebat injuriam, quaerit, cur alterum caedat?
14. At ille: Quis te nobis principem, inquit, et judicem constituit? an istud dicis, quo me interficias, quemadmodum interfecisti Aegyptium?
15. Hic Moses territus, ubi rem cognitam esse intellexit, cum Pharao audita re eum ad supplicium quaereret, sibi fuga consuluit, et in Madianitis consedit. Ibi eo ad puteum sedente,
16. Filiae pontificis Madianitarum, quas ille septem habebat, eo venerunt, et hausta aqua alveos impleverunt, ut paternum pecus adaquarent.
17. Quas cum venientes pastores depellerent, surrexit Moses, et eas tutatus, earum pecus adaquavit.
18. Tum illae Raguelem patrem suum adeunt, et quaerenti, qua ratione eo die tam cito venerint?
19. Respondent, se ab Aegyptio quodam ab injuria pastorum esse defensas, qui etiam ipsis aquam hauserit, et pecus adaquaverit.
20. Ille quaerit ex filiabus, ubi sit? cur hominem reliquerint? jubetque, ut eum arcessant, quo cibum capiat.
21. Cum illo homine Mosi habitare placuit, eique ille Sephoram filiam suam elocavit:
22. Ex qua filium sustulit, quem Gersomum appelavit, quia peregrinus esset in terra extranea. Item alterum, quem Eliezerem nominavit, quod Deus patrius ei subvenisset, eumque a Pharaonis injuria liberasset.
23. Per id longi temporis spatium Aegypti rege mortuo, Israelitae sub servitute gementes conquerebantur. Horum querimoniae, quas servitus exprimebat, ad Deum pervenerunt,
24. Et Deus eorum suspiria exaudivit: recordatusque foederis, quod ei cum Abrahamo, Isaaco et Jacobo intercedebat,
25. Respexit Israelitas, eorumque rationem habuit.

CAPUT III
1. Cum enim Moses pasceret pecus Jethronis soceri sui, sacerdotis Madianitae, eoque pecore post saltum ducto, venisset in divinum montem Horebum,
2. Apparuit ei Jovae angelus in flamma ignis de medio rubo: quem rubum igne ardere Moses, neque tamen consumi, videns,
3. Tentabat accedere, et tantum ostentum videre, qua nam ratione non exureretur rubus.
4. Sed ubi vidit Jova eum ad spectandum accedere, clamavit ad eum Deus de medio rubo: Moses, Moses, Quid est? inquit ille.
5. Ne huc appropinqua, inquit: detrahe tibi calceos de pedibus, nam locus, in quo tu astas, sacra terra est.
6. Ego sum Deus tui patris (inquit) Deus Abrahami, Deus Isaaci, Deus Jacobi. Hic cum Moses faciem suam abscondisset, Deum aspicere reformidans,
7. Jova sic loquitur: Cum viderem calamitatem populi mei, qui est in Aegypto, querelamque audirem, quam exprimunt exactores, et ejus labores cognosce*rem,
8. Descendi ad eum eripiendum Aegyptiis, et deducendum ex ea terra in terram bonam et amplam, in terram lacte et melle affluentem: in locum Chananaeorum, Hettaeorum, Amorraeorum, Pherezaeorum, Heveaeorum et Jebusaeorum.
9. Quare hac Israelitarum imploratione accepta, perspectaque violentia, qua ab Aegyptiis urgentur,
10. Statui te ad Pharaonem mittere, qui Israelitas meos ex Aegypto educas.
11. At Moses: Nam quis ego sum, inquit, Deum alloquens, ut Pharaonem adeam, utque Israelitas ex Aegypto educam?
12. Et ille: At adero ego tibi: atque hoc erit signi, a me te esse missum, quod, posteaquam populum ex Aegypto eduxeris, Deum doc ipso in monte coletis.
13. Hic Moses: Esto, inquit Deo, venero ad Israelitas, dixero me ab eorum Deo patrio ad eos mitti: quaerent, quod sit ejus nomen? hic ego quid illis respondeam?
14. Cui Deus: Ero qui ero, inquit. Dices Israelitis, Ero mittit me ad vos.
15. Sic dices Israelitis, inquit porro Mosi Deus, te a Jova Deo patrum ipsorum, Deo Abrahami, Deo Isaaci, Deo Jacobi ad eos mitti. Hoc meum nomen sempiternum, hoc mei in omnem aeternitatem monimentum est.
16. I modo, convocatisque Israelitarum senatoribus, dicit *, Jovam Deum eorum patrium apparuisse tibi, Deum Abrahami, Isaaci et Jacobi: et demonstravisse, sese de eis, et eorum conditione, quam in Aegypto perpetiantur,
17. Velle cognoscere, eosque ex Aegyptiis miseriis educere in terram Chananaeorum, Hettaeorum, Amorraeorum, Pherezaeorum, Hevaeorum et Jebusaeorum, terram lacte melleque circumfluentem.
18. Postquam hoc illic persuaseris, convenietis regem Aegypti, tu una cum senatoribus Israelitis, et ab eo petetis nomine Dei Hebraeorum, in quem incideritis, ut vos sinat tridui iter per deserta progredi, et Jovae Deo vestro sacrificare.
19. Scio ego, non permissurum Aegypti regem, ut abeatis, nisi vi coactum.
20. Itaque vim adhibebo, Aegyptiosque tot inter eos editis portentis percutiam, ut tandem vos dimittat.
21. Ac ne, dum discedetis, inanes discedatis, ponam populum istum in gratiam cum Aegyptiis,
22. Ut mulieres a suis vicinis et contubernalibus mulieribus exorent vasa aurea et argentea, atque vestem, quae vos liberis vestris imponetis, Aegyptumque compilabitis.

CAPUT IV
1. Tum Moses: Quid si meae orationi fidem non habuerint, negaverintque mihi apparuisse Jovam?
2. Et Jova: Quid habes in manu? Virgam, inquit.
3. Abjice eam ad terram. Cumque abjecisset, mutata est in serpentem: quem fugienti Mosi,
4. Deus inquit: Prehende manu caudam ejus, quod cum fecisset, facta virga est in ejus manu.
5. Ut credant (inquit Deus) Jovam tibi Deum patrum eorum Abrahami, Isaaci, Jacobi apparuisse:
6. Age iterum, immitte manum in sinum tuum, quod ubi fecit, eamque eduxit, erat leprosa, et nivi similis.
7. Iterumque Dei jussu relata in sinum, et educta, erat reliquo corpori similis reddita.
8. Quod si primo portento non adducerentur, ut tibi fidem habeant, at adducentur altero.
9. Sin ne duobus quidem prodigiis fuerit eis persuasum, sumes aquam de flumine, quam effundes in terram, et ea humi vertetur in sanguinem.
10. Et Moses: At disertus neque antea fui Domine, inquit, neque nunc sum, postquam tu mecum locutus es: nam oris et linguae traditate laboro.
11. Cui Jova: Ecquis dedit os homini? inquit, aut quis facit mutum aut surdum? quis perspicacem aut caecum? an non is ego Jova sum?
12. I modo: ego tuo ori moderabor, tibique suggeram, quid sis dicturus.
13. At ille: Quaeso te Domine, mitte idoneum aliquem.
14. Tum Jova Mosi iratus: Habes, inquit, fratrem Aharonem Levitam, quem ego hominem scio esse dicendi peritum: qui tibi etiam processurus est obviam, teque libenti animo visurus.
15. Cum eo tu colloqueris, eumque verbis instrues: ego vero et tuae et ejus orationi moderabor, et quid vos facere oporteat, docebo.
16. Ipse ad populum pro te verba faciet, tibique erit pro ore, tu ei pro Deo.
17. Virgam quoque istam manu feres, qua portenta facias.
18. Tum Moses inde digressus, ad Jethronem socerum suum reversus est, et ab eo petivit, ut sibi ad consanguineos suos, qui essent in Aegypto, redire liceret, et provisere, utrum adhuc viverent: quem Jethro cum bona pace dimisit.
19. Moses igitur a Jova in Madiania admonitus, ut Aegyptum repteret (mortuos enim esse omnes illos, qui ejus vitam petebant)
20. Uxorem suam adhibet, et filios, eisque in asinum illatis, in Aegyptum redire contendit, divinam illam virgam secum ferens,
21. Et a Jova huiusmodi verbis admonitus: Cum redieris in Aegyptum, videto, ut omnia ostenta, quae tibi ego in manu posui, apud Pharaonem edas: ego ejus animum obfirmabo, ut populum non dimittat.
22. Tu vero hoc ei a me Jova referes, filium meum primogenitum esse Israelem:
23. Itaque me ei jubere, ut filium meum dimittat, ad me colendum, quem si dimittere recuset, dices me ejus filium primogenitum esse occisurum.
24. In itinere autem in diversorio, Jova eum petebat ad necem:
25. Sed corripuit Sephora silicem, et filii sui praeputium circumcidit: eoque praeputio illius pedibus admoto, inquit: At tu mihi maritus es sanguinarius,
26. Tum Deus ab illo petendo destitit. Maritum autem illa sanguinarium dixit, propter circumcisionem.
27. Aharon autem Jovae monitu, Mosi obviam processit in deserta, et ei in monte divino occurrit, eumque deosculatus est.
28. Cumque Moses illi omnia Jovae mandata, a quo mittebatur, omniaque portenta, quae edere jussus, exposuisset,
29. Iverunt ambo: congregatisque omnibus senatoribus Israelitis,
30. Proposuit Aharon omnia, quae Mosi Jova dixerat, et Moses ostenta in oculis populi fecit,
31. Quae res illis fidem fecit, Deum Israelitis auxiliatum venire, eorumque miserias respexisse. Itaque honorem vultu demisso praebuerunt.

CAPUT V
1. Postea adeunt Moses et Aharon Pharaonem, et cum eo sic agunt: Jubet Jova Israelitarum Deus, ut populum suum dimittas, ut ei festum agat in desertis.
2. Quibus Pharao: Quis est iste Jova, inquit, ad cuius ego jussum Israelitas dimittam? Ego vero neque Jovam novi, neque Israelitas dimittam.
3. Atque illi: Occurrit nobis Deus Hebraeorum (inquiunt) cuius nomine petimus a te, ut liceat nobis trium dierum iter facere in deserta, et Jovae Deo nostro sacrificare, ne nos peste bellove petat.
4. Quibus rex: Quare, Moses et Aharon, populum a suo opere avocatis? Ite ipsi ad munus vestrum,
5. Qui mihi tam multos, inquit, incolas a suis negotiis abstrahitis.
6. Praecepitpque Pharao, eo ipso die magistratibus et exactoribus populi, ne deinceps paleam populo ad conficiendos lateres, sicut antea, suppeditarent,
7. Sed ipsos eam sibi collectum ire juberent:
8. Et tamen eandem summam laterum, quam praestare erant soliti, ab eis exigerent, neque de eo quidquam deonerarent: esse enim otiosos, eoque missionem ad sacrificium Deo suo faciendum flagitare.
9. Quapropter opus aggravandum hominibus esse, ut in eo occupati, minus in verborum vanitatem intenderent.
10. Igitur magistratus et praefecti homines adeunt, demonstrant Pharaonem eis paleae suppeditationem denegare:
11. Irent ipsi et paleam sibi peterent, undecumque nancisci possent: sese tamen de eorum penso nihil esse diminuturos.
12. Tum populus per universam Aegyptum dispersus est ad stipulas pro palea colligendas:
13. Urgentibus insuper magistratibus, ut suum opus singulis diebus absoluerunt, non minus quam cum copia fieret.
14. Ipsi quoque Israelitarum praefecti a Pharaonis magistratibus constituti, verberabantur, quod per eos dies solitam operis lateritii summam non praestarent.
15. Quare Pharaonem adeunt, et cum eo de injuria expostulant:
16. Sibi neque paleam ministrari, et tamen laterum confectionem exigi:
17. Ita illius servos et populum verberari, et indigne mulctari.
18. Quibus Pharao: Estis estis, inquit, otiosi, propterea ad Jovae sacrificium ire postulatis.
19. Quamobrem ite ad operandum: neque vero palea vobis suggeretur, et tamen laterum numerum praestabitis.
20. Ita Israelitarum praefecti vultu tristi Israelitis renuntiaverunt, nihil eis de laterum opere cotidiano detrahi. Atque a Pharaone digressi,
21. Cum Mosi et Aharoni adversis occurrissent, ita cum eis expostulant:
22. Jovam vindicem contestamur, nos a vobis in odium Pharaonis et suorum esse vocatos: vosque eis gladium, quo nos conficeremur, tradidisse.
23. Tum Moses ad Jovam regressus, ita cum eo loquitur: Domine, cur populum hunc malo afficis? Cur me tandem misisti?
24. Qui, ex quo Pharaonem tuo nomine conveni, eum ille pejus tractat, neque tu tuos liberas.
25. Cui Jova: Jam videbis, inquit, ut ego Pharaonem accipiam, ut vi coactus eos non solum dimittat, verum etiam suis finibus expellat.

CAPUT VI
1. Ego sum idem Jova, inquit,
2. Qui Abrahamo, qui Isaaco, qui Jacobo, ut Deus omnipotens, apparui,
3. Quibus tamen nomen meum Jova non declaravi.
4. Illis interposito foedere promisi Chananaeam, qua in terra peregrini commorabantur,
5. Cuius modo foederis, auditis Israelitarum de Aegyptiaca servitute querimoniis, recordatus sum.
6. Quapropter haec a me Israelitis renuntiato, me Jovam eos et Aegyptiorum oneribus esse subducturum, et servitute liberaturum, exertoque brachio et ingentibus exemplis asserturum:
7. Mihique populum asciturum, et eis Deum futurum, ut intelligant, me Jovam suum esse Deum, qui eos oneribus Aegyptiis levaverim,
8. Ducturum etiam eos in terram, quam Abrahamo, Isaaco et Jacobo me daturum esse promiserim, ejusque terrae possessionem eis esse traditurum. Haec ego Jova.
9. Haec Moses ad Israelitas ad eum modum detulit: sed illi in tanto angore animi et duritate servitutis Mosem non audiverunt.
10. Tum Jova Mosi mandavit,
11. Ut Pharaonem Aegypti regem adiret, ab eoque peteret, ut Israelitas a suis finibus dimitteret.
12. Cui Moses: Ipsi me Israelitae non audiunt, inquit, ne dum ut audiat Pharao, hominem praesertim sermonis impediti.
13. Israelitarum autem (ad quos Jova et ad Pharaonem Mosi et Aharoni praecepta de eis ex Aegypto educendis dedit) familiarum capita sic se habent:
14. Rubenis primogeniti Israelis filii fuerunt, Henochus, Phalus, Hesron et Charmis: hinc Rubeninae cognationes.
15. Simeonis autem, Jamuel, Jamin, Ohadus, Jachin, Sohar, et ex Chananaea generatus Saulus, a quibus ductae sunt Simeoniae cognationes.
16. Levis filios habuit totidem stirpium authores, Gersonam, Cahathum et Merarim, vixitque annos centum triginta septem.
17. Gerson habuit Lebnim et Simeim, authores cognationum.
18. Cahathus Amramum, Isaarem, Hebronem et Ozielem, vixitque Cahathus annos centum triginta tres.
19. Meraris Moholim et Musim. Ex his Levitici generis cognationes natae sunt.
20. Habuit autem Amramus Jacobedam amitam suam in matrimonio, ex qua sustulit Aharonem et Mosem et Mariam eorum sororem, vixitque Amramus annos centum triginta septem.
21. Isaaris filii fuere Cora, Nephegus et Zechris.
22. Ozielis autem, Misael, Elsaphan et Sethris.
23. Aharon uxorem habuit Elisebam, Amminadabi filiam, Nahasonis sororem: ex qua procreavit Nadabum, Abium, Eleazarum et Ithamarum.
24. Corae filii fuerunt Assir, Elcana et Abiasaphus, a quibus originem trahunt Coranae cognationes.
25. Eleazarus autem Aharonis filius ex una filiarum Phutielis, quam in matrimonio habebat, sustulit Phineem.
26. Et haec quidem de Leviticarum familiarum capitibus atque authoribus, ex quibus Aharon et Moses orti sunt,
27. Ii, quibus mandatum a Jova est, ut Israelitas cum suis copiis ex Aegypto educerent.
28. Hi Moses et Aharon cum Pharaone Aegypti rege, de Israelitis ex Aegypto deportandis locuti sunt.

CAPUT VII
1. Ac quo die Jova Mosi in Aegypto mandata dedit, quae ad Pharaonem Jovae nomine deferret omnia, tum, cum ei Moses respondit, sibi, qui lingua haesitaret, Pharaonem non esse obtemperaturum, Jova sic eo locutus est:
2. En ego te Pharaoni Deum efficio, Aharon tibi frater tuus vates erit.
3. Tu ei omnia tibi a me praecepta eloqueris, ipse ea ad Pharaonem deferet, ut Israelitas de suis finibus emittat. Atque ego Pharaonis animum indurabo:
4. Multaque in Aegypto ostenta et miracula edam. Ac ne sic quidem obtemperante vobis Pharaone, afferam manum Agypto, measque ex Aegypto copias, id est, meos Israelitas, per magna exempla extraham,
5. Ut sciant me Jovam esse Aegyptii, cum eis manum attulero, et Israelitas de medio eorum eduxero.
6. Tum Moses et Aharon Jovae praecepta exsecuti sunt:
7. Annum aetatis agentes, Moses octogesimum, Aharon octogesimum tertium, tum, cum Pharaonem convenerunt.
8. Erat autem eis a Jova mandatum, ut, si poposcisset Pharao miraculum, Aharon Mosis jussu virgam suam ante illum abjiceret, quae draco fieret.
9. Igitur Pharaonem adiverunt Moses et Aharon, Jovaeque praeceptum exsecuti sunt, virgamque suam projecit Aharon ante Pharaonem et Pharaonios, quae mutata est in draconem.
10. Tum Pharao sapientes etiam et praestigiatores evocavit, qui Aegyptii Magi suis carminibus idem etiam fecerunt,
11. Abjectaeque a singulis virgae, in totidem dracones evaserunt:
12. Quas illorum virgas Aharonis virga devoravit.
13. Hic Pharao obfirmato animo eis non paruit, sicut Jova praedixerat.
14. Tum Jova Mosem alloquitur: Pharao obstinato animo populum non dimittere perseverat:
15. Convenito eum mane, eique ad ripam fluminis occurrens (nam exibit ad aquas) et virgam, quae in serpentem mutata est, manu ferens,
16. Dicito, te a Jova Deo Hebraeorum ad ipsum mitti, qui Jova jubeat sibi populum ad se in desertis colendum ab illo emitti.
17. Quod si ne sic quidem parebit, hoc ei a me renuntiabis, eum intellecturum, quid sit Jova: quod cum tu virga, quam in manu habebis, fluminis aquam percusseris, vertetur in sanguinem,
18. Ut enectis piscibus, flumen ita puteat, ut ex eo aquam bibere ne quidquam velint Aegyptii.
19. Tu vero Aharoni praecipito, inquit, ut suam virgam capiat, manumque ad aquas Aegyptias, ad amnes, ad flumina, ad stagna, ad omnem denique aquae multitudinem intendat, ut fiat sanguis, qui per universam Aegyptum etiam in ligneis sit et saxeis vasis.
20. Haec Jovae jussa cum Moses et Aharon fecissent, cumque ille sublata virga aquam fluminis ante oculos Pharaonis ejusque asseclarum percussisset, mutata est omnis aqua fluminis in sanguinem:
21. Mortuisque fluminis piscibus tantus extitit foetor fluminis, ut Aegyptii de ejus aqua bibere non possent, totaque Aegyptus sanguine redundavit.
22. Quod cum idem Magi Aegyptii suis carminibus effecissent, Pharao obdurato animo non paruit, sicut ante Jova dixerat:
23. Sed domum suam repetiit, neque ei etiam rei animum adjecit.
24. Aegyptii autem omnes undique circum flumen aquam ad potionem effoderunt, quod de flumine bibere non poterant.

CAPUT VIII
1. Praeteritis septem diebus post ictum a Jova flumen, Moses iterum Pharaonem de populo ad Jovae cultum emittendo, ipsius Jovae jussu convenit.
2. Recusanti minatus est, Jovam omnes ejus fines petiturum esse ranis:
3. Quarum tanta copia flumen scateret, ut in ejus et suorum et populi domos, cubiculorum penetralia, cubilia, furnos, mactras penetrarent,
4. Ipsumque et populum, et omnes illi subditos pervaderent.
5. Jussitque Aharoni, eodem Jovae mandato, ut manu virgam protenderet in fluvios, flumina, lacus, quo nascerentur in Aegypti solo ranae:
6. Quo facto, tot extitere ranae, ut eis Aegypti solum coopertum sit.
7. Quod idem carminibus imitati Magi, ranas in Aegypti terram exciverunt.
8. Tum Pharao Mosem et Aharonem evocat, hortaturque, ut Jovam pro depellendis a se suoque populo ranis deprecentur: sese illi populum ad sacra Jovae facienda dimissurum.
9. Cui Moses: Defini mihi tempus, inquit, quando pro te tuisque et populo precer, ut a te tuisque domibus ranae propulsentur, ac tantum in flumine relinquantur.
10. In crastinum, inquit. Et Moses: Isto modo fiet, ut intelligas, Jovam Deum nostrum incomparabilem esse.
11. Facessent a te tuisque domibus et asseclis et populo ranae, sic, ut restent tantum in flumine.
12. Ita Mose et Aharone a Pharaone digressis, Moses Jovam exoravit de ranis, quas ille Pharaoni immiserat.
13. Itaque illae domesticatim, pagatim et per agros mortuae sunt,
14. Et in cumulos coacervatae, ita, ut foeteret regio.
15. At Pharao ubi vidit datam esse respirationem, animum obfirmavit, nec illis morem gessit, sicut erat a Jova praedictum.
16. Tum Aharon jubente Mose, cui porro mandatum erat a Jova,
17. Virgam manu prehendit, eaque porrecta terrae pulverem percussit, qua percussione omnis totius Aegyptiae terrae pulvis in pediculos conversus est, quibus tum bipedes, tum quadrupedes scatuerunt.
18. Hanc pediculorum effectionem magi cum suis carminibus imitari frustra tentavissent, pediculis tum homines tum bestias infestantibus,
19. Apud Pharaonem confessi sunt, digitum esse Dei: sed ille occultavit animo, neque illis auscultavit, sicut fore Jova praedixerat,
20. Mane Moses ubi primum surrexit, Jovae jussu Pharaoni ad aquas, sicut Jova praedixerat, egresso praesto fuit, eique Jovae mandatum exposuit, ut illius populum ad illum colendum dimitteret.
21. Quod si non dimitteret, proposuit Jovam in eum, et in ejus asseclas, et populum, et domos, immissurum insecta, quibus et domus Aegyptiorum et terra ipsa, quam incolerent, repleretur.
22. Ac tum Gossenem (qua in terra Jovae populus maneret) excepturum, et ab insectis immunem esse facturum: ut intelligeret Pharao, quantus in terris esset Jova,
23. Qui tantum discrimen inter suum et illius populum posuisset. Id autem portentum fore postridie.
24. Atque ita fecit Jova, estque tanta insectorum vis immissa domui Pharaonis, et Pharaoniorum, totique Aegypto, ut ab eis regio devastaretur.
25. Itaque evocabit Pharao Mosem et Aharonem, eisque permisit, ut Deo suo irent sacrificatum, sed iis in finibus.
26. Cui Moses respondit, id commode fieri non posse, ea enim sacra Jovae Deo suo facturos, quae detestarentur Aegyptii: quae si in eorum praesentia facerent, non posse, quin ab illis lapidarentur.
27. Sed tridui iter in solitudinem progressos Jovae Deo suo sacrificaturos esse, ut eis Jova mandaturus esset.
28. Et Pharao: Ego vos dimittam, inquit, ut Jovae Deo vestro sacrificetis in desertis, sed ea lege, ne longius procedatis: Precamini pro me.
29. Cui Moses: Et ego a de digressus Jovam exorabo, ut cras a te tuisque stipatoribus et populo insecta abigat: verum ne tu nos amplius frustra habeas, populum ad sacrificium Jovae faciendum ire non permittendo.
30. Indeque digressus, precibus a Jova obtinuit,
31. Ut insecta ab illis abigeret, ne uno quidem relicto.
32. Sed Pharao tum quoque populum pertinaci animo retinuit.

CAPUT IX
1. Itaque Moses, jubente Jova, eum Jovae Dei Hebraeorum nomine admonitum ivit, ut illius populum ad illum colendum emitteret.
2. Quod si de emittendo recusaret, atque eos adhuc detineret,
3. Sciret, Jovam ejus pecori, quod in agris haberet, videlicet equis, asinis, camelis, bubus, ovibus caprisque perniciosissimam luem esse importaturum,
4. Tanto inter Israeliticum et Aegyptium pecus discrimina*, ut nihil prorsus esset de Israelitico periturum.
5. Et quidem ad eam rem tempus a Jova constitui posterum diem.
6. Idque postridie Jova fecit, ut mortuo omnis generis pecore Aegyptio, de Israelitico ne unum quidem interiret.
7. Quod cum Pharao missis eo nuntiis comperisset, Israelitici pecoris ne unum quidem interisse, obstinato tamen animo populum non dimisit.
8. Tum Jova Mosi et Aharoni jussit, ut favillam de calcaria plenis volis sumerent, quam Moses in aerem praesente Pharaone spargeret:
9. Quae in pulverem per universam Aegyptum mutata, tam homines quam bestias pustulis exulceraret.
10. Id cum fecissent, tum hominum tum pecudum corpora pustularum ulceribus conspersa sunt, cousque,
11. Ut ne Magi quidem prae ulceribus, quibus non minus quam omnes Aegyptii afficiebantur, ante Mosem possent consistere.
12. Sed obstinavit Jova animum Pharaonis, ut, quemadmodum Mosi praedixerat, non obtemperaret illis.
13. Tum Jova: surgito cras mane (inquit Mosi) Pharaoni praesto futurus, eique ita dicturus: Haec tibi Jova Deus Hebraeorum dicit: Dimitte populum meum, ut mihi serviat.
14. Alioquin nunc denique omnes meos impetus in tuum cor, inque tuos asseclas et populum consumam, ut intelligas, nullum esse mihi in omni orbe terrarum parem.
15. Et quidem jam te tuosque peste ictos mea manu ex orbe terrarum sustulissem,
16. Nisi te ad meam potentiam declarandam, meumque nomen in universo terrarum orbe praedicandum, nominatim destinassem.
17. Quod si etiamnum populum meum impedis, neque amittis, sic habeto,
18. Me cras tantam esse vim grandinis pluturum, quanta adhuc in Aegypto post eam conditam nulla fuit.
19. Quamobrem mitte, qui pecus tuum et omnia, quae sub dio habes. Nam omnes et homines et pecora, quae tum sub dio deprehensa tectum non subierint, grandine oppresse interibunt. Haec Moses.
20. Ac si qui ex Pharaonis Jovae minas timuerunt: servitia pecoraque sua in domos compulerunt.
21. Qui autem neglexerunt, ea in agris reliquerunt.
22. Tum Mosem jussit Jova manum in caelum tendere, ut tota in Aegypto in homines, in pecora, in herbas omnes grandinaret.
23. Atque ubi ille virgam in caelum tetendit *emisit Jova fragores, et tantam vim grandinis,
24. Emicantibus in terram fulguribus, et inter grandinem coruscantibus, in Aegyptum effudit, quanta post homines natos nulla in omni Aegypto exstiterat:
25. Quae grando per omnem Aegyptum omnia, quae sub dio erant, contudit, homines, pecudes, terrestres herbas omnes contrivit, arboresque perfregit:
26. Cum interea Gossen, quam Israelitae partem tenebant, expers grandinis fuerit.
27. Tum vero Pharao, convocatis Mose et Aharone: Nunc peccavi, inquit, pro Jova facit aequitas, contra me meosque iniquitas.
28. Deprecamini Jovam, ut tonare et grandinare desinat, ego vos sine ulla mora dimittam.
29. Cui Moses: Simul ac ex urbe egressus, manus ad Jovam protendero, cessabunt fragores, desinetque grandinare, ut cognoscas hunc orbem Jovae ditionis esse.
30. Etsi satis compertum habeo, te tuosque nondum Jovam Deum revereri.
31. Ea autem calamitate linum et hordeum afflicta sunt, quod hoc adhuc in herba erat, illud siliquabatur:
32. At triticum et zea non item, quod erant tardiora.
33. Postquam Moses, relicto Pharaone, ex urbe egressus palmas ad Jovam expandit, sedata sunt tonitrua et grando, pluviaeque in terram fluxio cohibita.
34. Quod postquam vidit Pharao, perseveravit in suo peccato, animumque cum suis obfirmavit,
35. Et Israelitas obstinate retinuit, ut Jova per Mosem praedixerat.

CAPUT X
1. Tum Jova Mosi: Adi (inquit) Pharaonem, nam ego et ejus et suorum animum obfirmavi, ut haec mea miracula apud vos edam:
2. Utque vos vestris natis et nepotibus narretis, quae ego in Aegyptios patraverim, et quantis eos portentis infestaverim, sciatisque, me esse Jovam.
3. Ergo Pharaonem aggressi Moses et Aharon, quaerunt ex eo nomine Jovae Dei Hebraeorum, quousque tandem illi se submittere perneget? dimittat illius populum ad illum colendum.
4. Quod si renuat, sciat illum postridie tot esse locustas in ejus fines immissurum,
5. Ut earum multitudine obducta terra perspici non possit: quae quidem locustae residuum reliquiarum, quod illis a grandine reliquum factum sit, omnesque in agris natas arbores consumpturae sint,
6. Ejusque et suorum omnium Aegyptiorumque domos completurae, quale nihil ejus patres aut majores ab omni memoria viderint. Haec fatus Moses, a Pharaone conversus discedebat.
7. Hic Pharaonis asseclae Pharaonem sic alloquuntur: Quem ad finem nobis hic erit detrimento? Dimitte homines, ut Jovam Deum suum colant: an nondum periisse Aegyptum sentis?
8. Tum Pharao, Mose et Aarone revocatis: Ite, inquit, colite Jovam Deum vestrum. Sed quinam sunt ituri, et qui non?
9. Cui Moses: Cum juvenibus et senibus nostris, inquit, ibium: cum filiis et filiabus, cum minoribus majoribusque pecudibus ibimus, quoniam festum Jovae sumus acturi.
10. At ille: Ite vobis adsit Jova, inquit, ut ego vos cum vestris parvulis dimittam. Jam jam satis perspicua est vestra malitia.
11. Ite potius viri ad Jovae cultum, postquam id flagitatis. Tum eos a suo conspectu ejecit.
12. At Jova Mosi jussit, ut manum in terram Aegyptiam intenderet, ad excitandas locustas, quae per Aegyptum nascerentur, et omnes ejus regionis herbas, omnesque grandinis reliquias perederent.
13. Atque ubi Moses virgam in Aegyptum porrexit, excitavit Jova Eurum in eam regionem, qui, cum totum illum diem noctemque flavisset, primo mane locustas invexit:
14. Quarum tanta copia tota regione exstitit, atque in omnibus Aegypti finibus consedit, quanta neque antea umquam fuerat, neque postea futura est.
15. Ab his universa terrae facie cooperta, atque obtenebrata, omnes herbae terrestres, omnesque arborum fructus, quae reliqua grando fecerat, consumpti sunt, neque ulla vel arborum vel herbarum viriditas in universa superfuit Aegypto.
16. Tum vero Pharao Mosem et Aharonem propere arcessit: Peccavi, inquit, in Jovam Deum vestrum et in vos.
17. Sed ignosce quaeso mihi etiam hoc peccatum: et orate pro me Jovam Deum vestrum, ut hanc demum a me mortem propulset.
18. Ille a Pharaone digressus, Jovam precatus est:
19. Qui eo ventum marinum vehementissimum convertit, a quo vento sublatae locustae, in mare rubrum abreptae sunt, ne una quidem in totis Aegypti finibus relicta.
20. Sed cum Pharao ne sic quidem (ejus animum obfirmante Jova) Israelitas dimitteret,
21. Moses, jubente Jova, ut essent in Aegypto tenebrae etiam tactiles, manum in caelum porrexit:
22. Quo facto, tanta per omnem Aegyptum tenebrarum caligo per triduum exstitit,
23. Ut toto illo triduo neminem hominem homo viderit, neque se loco moverit, cum interim Israelitae omnes lucem suis in sedibus haberent.
24. Tum Pharao evocato Mose: Ite cultum Jovam, inquit, etiam cum vestris parvulis, relictis tantum majoribus minoribusque pecoribus.
25. Cui Moses: Imo et tu nobis victimas, et ea, quae ad rem divinam opus sunt, suppeditabis, quibus Jovae Deo nostro operemur:
26. Et nos pecus nostrum, ne ungula quidem relicta, ducemus, ex quo capiamus, quae ad rem divinam erunt necessaria. Neque enim compertum habemus, qua re simus Jovam culturi, donec eo pervenerimus.
27. At Pharao (Jova ei pertinaciam immittente, ne illos dimitteret)
28. Facesse a me, inquit: cave ne posthac meum conspectum subeas: nam si feceris, moriere.
29. Et Moses: Ut dixisti, inquit, posthac tuum conspectum numquam subibo.

CAPUT XI
1. Mosem autem praemonuerat Jova, Pharaonem uno dumtaxat ei Aegyptiisque insuper illato vulnere, tandem eos illinc omnino esse emissurum, vel potius ejecturum.
2. Eique propterea mandavit, ut populum praemoneret, a suo ut quisque et vir vicino, et femina a vicina peteret argentea aureaque vasa:
3. Ipsique populo benevolentiam Aegyptiorum conciliavit: neque non Moses ipse vir erat in Aegyptiorum conciliavit: neque non Moses ipse vir erat in Aegypto tam Pharaoniorum quam populi existimatione maximus.
4. Ergo in ea oratione hoc modo Jovae mandata exposuit, Jovam circa mediam noctem Aegyptios obiturum,
5. Omnesque in Aegypto primogenitos esse mortem obituros, ab ipsius Pharaonis, qui in solio sederet, ad servarum primogenitos, quae molas truderent: nec non omnium etiam pecorum,
6. Ac majorem fore in Aegypto tumultum, quam umquam vel antea fuisset vel postea futurus esset:
7. Cum interim in omnibus Israelitis nihil neque bipedum omnino neque quadrupedum moveretur: ut intelligerent, quantam Jova differentiam statueret inter Aegyptios et Israelitas:
8. Eousque (inquit Moses Pharaoni) ut tui isti omnes ad me sint descensuri, et ut una cum omni populo mihi commendato exeam, submisse rogaturi: Tum demum exibo: simulque a Pharaone iratus discessit,
9. Quoniam a Jova didicerat, illum non esse obtemperaturum, quo plura Jovae prodigia fierent in Aegypto,
10. Quoniamque omnibus illis a se et ab Aharone editis in ejus conspectu portentis, tamen (comprimente ejus animum Jova) Israelitas de suis finibus non emittebat.

CAPUT XII
1. Tum Jova ad Mosem et Aharonem in Aegypto hac oratione usus est:
2. Hic vobis mensis CAPUT mensium, id est primus anni mensis esto.
3. Colloquimini cum omni Israelitarum multitudine, ut hujus mensis die decimo omnes patrefamilias agnos aut hoeduos mansionatim sumant.
4. Quod si quae familia ad agnum non sufficiat, paterfamilias vicinum eum, qui erit domui suae proximus, adhibeto, subducta ratione numeri capitum et summa ad agnum comedendum accommodata,
5. Is agnus esto intemeratus, mas*, annulus, nec refert agnus sit an hoedus:
6. Qui, postquam in custodia habitus fuerit ad diem hujus mensis decimum quartum, mactabitur ab omni Israelitarum civitatis multitudine sub crepusculum.
7. Tum ejus sanguine conspergentur postes ambo, et superliminaria domorum, in quibus comedetur.
8. Caro autem ea nocte comedetur igne tosta, et panes sine fermento, et comedetur com cichoreis.
9. Sed ne quid ex eo crudum, neve elixum aqua comeditote: sed tantum igne tostum, una cum capite, cruribus et intestinis.
10. Neu quid in posterum diem reliqui facitote: ac si quid postridie reliqui fuerit, igni cremabitis.
11. Comedetis autem hoc habitu, succinctis lateribus, calceatis pedibus, bacillos manibus tenentes, idque facietis trepidanter, quoniam Jovae transitus est.
12. Ego vero transibo per Aegyptum illa nocte, et omnia Aegypti primogenita tam hominum, quam pecudum interficiam, deque omnibus Aegyptiorum diis Jova poenas sumam.
13. Ac animadverso sanguine, quo domus, in quibus eritis, notatae erunt, praeteribo vos, neque perniciali vulneri afficiemini, me in Aegyptios grassante.
14. Vos autem illius diei memoriam coletis, eumque festum Jovae celebrabitis, et vestrae stirpi celebrandum perenni religione prodetis.
15. Septem dies non fermentatis panibus vescemini, statimque primo illorum dierum fermentum de vestris domibus tolletis: ac quisquis a primo ad septimum diem fermentatum gustaverit, is de numero Israelitarum tollatur.
16. Primo autem die, itemque septimo, sacrum conventum facietis, neque ullum opus illis diebus patrabitis: praeterquam quod cuique necessarium erit ad victum, id solum facere licebit.
17. Panes autem sine fermento servabitis, quod illo ipso die eduxerim vestras copias de Aegypto, quem vos diem perpetua lege vestrae posteritati sancietis.
18. A vespera diei decimi quarti mensis primi, ad vesperam vigesimi primi ejusdem mensis, vescemini non fermentatis:
19. Neque ullum per illos septem dies fermentum domi habebitis: ac quisquis fermentum gustaverit, is de numero Israelitarum tollatur, sive peregrinus fuerit, sive indigena.
20. Nihil inquam fermentatum comedetis: sed ubicumque degetis, non fermentatis vescemini.
21. Igitur Moses, convocato omni senatu Israelitarum, verba fecit ad hunc modum: Seponite et segregate vobis singulas balantes in familias, quibus immoletis pascha.
22. Deinde fasciculo hyssopi in sanguinem pelvis immerso, inficite superliminaria, et utrosque postes, neque extra fores domorum vestrarum prodite ante crastinum mane.
23. Et Jova cum ad caedendos transibit Aegyptios, ostia, quorum in superliminaribus et postibus sanguinem conspexerit, praeteribit, neque sinet exterminatorem domos vestras intrare et cladem inferre.
24. Atque hanc rem solennem vobis vestrisque natis instituite in aeternum.
25. Cumque perveneritis in terram, quam vobis Jova dabit, quemadmodum promisit, hanc ceremoniam servatote.
26. Quaerentibusque liberis vestris, quid sibi velit ista ceremonia?
27. Respondete, sacrificium esse transitus Jovae, qui in Aegypto, cum Aegyptios caederet, Israelitarum domos transierit, vestrasque domos liberaverit. Tum populus sese honoris causa submisit.
28. Cumque digressi Israelitae fecissent sicuti Jova Mosi et Aharoni praeceperat,
29. Media nocte Jova omnes in Aegypto primogenitos occidit, a primogenito Pharaonis in solio sedentis, ad primogenitos captivorum, qui in ergastulis erant, omniumque etiam pecorum.
30. Tum vero Pharao ea nocte surgit, omnesque ejus stipatores et Aegyptii: fuitque ille maximus in Aegypto tumultus, quippe nulla domo funeris experte:
31. Arcessitoque noctu Mose et Aharone: Agite, inquit, exite de meo populo et vos et Israelitae: ite, colite Jovam vestro arbitrio:
32. Pecora minora majoraque abducite, ut postulastis: ite, et mihi quoque bene precamini.
33. Aegyptii quoque populum urgere, eum de suis finibus emitter properantes, et sese omnes periisse dicentes.
34. Itaque Israelitae non fermentatam massam veste sua involutam, humeris suis extulerunt in mactris:
35. Vasisque argenteis atque aureis, et veste ab Aegyptiis ex mandato Mosis petitis,
36. Et (Jova eis Aegyptiorum benevolentiam conciliante) impetratis, Aegyptios spoliaverunt,
37. Et a Ramese Sochota pervenerunt circiter sexcenta millia peditum virorum, praeter imbellem turbam,
38. Comitante etiam magna promiscui vulgi frequentia, maximisque pecorum gregibus et armentis.
39. Ibi ex ea massa, quam secum ex Aegypto deportaverant, deposititios panes fecerunt, nullo fermento: nam ea non erat fermentata, propterea, quod urgentibus Aegyptiis, morari et viaticum sibi parare non pot*uerant.
40. Spatium autem, quo Israelitae in Aegypto commorati sunt, fuit annorum quadringentorum triginta.
41. Quo spatio confecto, illius diei nox (quo die omnes Jovae copiae ex Aegypto exierant)
42. Dicata Jovae est, qui eos eduxisset ex Aegypto, et ab universo Israelitarum genere aeternum observatur.
43. Hanc autem agni (quod a transitu Pascha dictum est) rationem Mosi et Aharoni tradidit Jova: Ne quis eo vesceretur extraneus:
44. Ut omnibus coemptitiis servis, si modo essent circumcisi, vesci fas esset.
45. Ne quis advena, neve mercenarius comesset.
46. Una in domo comederetur. Neve quid carnis domo efferretur: neve ullum ejus os frangerent.
47. Ut idem cuncta Israelitarum civitas operaretur.
48. Si qui inter eos peregrini agerent, ii, ut Jovae Pascha facturi, omnes suorum mares circumcisos haberent, et tum demum ad id aditum haberent, eademque essent conditione, qua indigenae: Ne quis praeputiatus eo vesceretur.
49. Eadem lex esset indigenarum et peregrinorum inter eos agentium.
50. Haec omnes Israelitae fecerunt, sicut a Jova Mosi et Aharoni fuerant praecepta.

CAPUT XIII
1. Atque illo ipso die, quo Israelitas ex Aegypto cum eorum copiis eduxit Jova, Mosi pracepit,
2. Ut sibi primogenita omnia consecraret: nam quidquid Israelitarum esset, quod vuluam aperuisset, id omne, sive hominum esset, sive pecudum, suum esse.
3. Et Moses ad populum hujusmodi concionem habuit: Mandate hunc diem memoriae, quo die ex domicilio servitutis Aegyptiae emersistis: unde a Jova magna vi educti, nolite uti fermento.
4. Hodie vos exivistis, mense verno,
5. Cum igitur vos introduxerit Jova in terram Chananaeam, Hettaeam, Amorraeam, Hevaeam et Jebusaeam, quam sese vobis daturum majoribus vestris juravit, terram lacte et melle abundantem, hunc ritum hoc mense servatote.
6. Septem dies azymis vivitote, quorum dierum septimus festus Iovae esto.
7. Atque illis septem diebus, per quos non fermentatis vivetur, nihil fermentatum, neque fermentum omnibus in vestris finibus exstato.
8. Tum causam liberis vestris exponitote, videlicet, quid vobis Jova fecerit, cum ex Aegypto exiistis.
9. Atque hoc et ad manum signum et inter oculos monumentum habetote, ut sit lex Jovae vobis in ore, qui vos tanta vi ex Aegypto eduxerit.
10. Hanc vos ceremoniam servatote suo tempore quotannis.
11. Ac postquam vos Jova introduxerit in terram Chananaeam, sicut vobis vestrisque majoribus jurejurando confirmavit, eamque vobis tradiderit,
12. Quidquid vuluam aperuerit, id Jovae seponitote, et ceterorum quidem pecorum mascula omnia prima Jovae sunto.
13. Asinorum autem agno aut hoedo redimitote: sin minus redimetis, cervices frangitote. At hominum primogenitos, vestros filios, omnes redimitote.
14. Et si quando (ut fit) ex vobis liberi vestri quaesiverint, quidnam istud rei sit? respondetote, vos a Jova magna vi ex Aegypto, domicilio servitutis, esse eductos,
15. Qui Jova, Pharaone pertinacius vos retinente, omnia Aegypti primogenita tum hominum tum pecudum interfecerit. Eam ob rem vos Jovae immolare ex maribus, quidquid vuluam aperuerit: sed vestros omnes natos primogenitos redimere.
16. Quare ejus rei et indicium ad manum et frontale inter oculos habeant, quod tanta vi ex Aegypto a Jova sitis educti.
17. Dimissum autem a Pharaone populum Deus non duxit Palaestinam versus, quae via erat expeditissima: idque eo consilio, ne viso exercitu, conversis animis Aegyptum repeterent:
18. Sed longiore circuitu, ea via, quae ferebat in solitudinem maris rubri. Discesserunt autem procincti Israelitae ex Aegypto,
19. Mose secum deportante ossa Josephi: quoniam ille, ut illinc (cum eis Deus subvenisset) ea secum asportarent, Israelitas jurejurando obligaverat.
20. Igitur a Sochothis profecti, castra posuerunt in Ethamo, in solitudinis extremo,
21. Jova eos antecedente interdiu in columna nubis, viae ostendendae gratia: noctu in columna ignis, praelucendi causa, ut diem noctemque iter facerent:
22. Neque umquam nubis interdiu, neque ignis noctu columna defuit, quae populum praecederet.

CAPUT XIV
1. Et Jova Mosi negotium dedit,
2. Ut Israelitas juberet iter convertere, et ante fauces Alurotha inter Magdol et mare, e regione Baalsephonis secundum mare castra facere,
3. Ut Pharao eos arbitratus regionum ignaros haerere, et silvis conclusos teneri,
4. Me ejus animum opprimente (inquit) persequatur, mihique et ipse et omnis ejus exercitus gloriae sit: et discant Aegyptii, quantus sit Jova. Id quod illi fecerunt.
5. Quae res ubi Pharaoni Aegypti regi nuntiata est, illos fugere, conversae sunt et ejus et suorum mentes in illos, querebanturque sese Israelitas, qui eis serviebant, amisisse.
6. Itaque currum adornat, adhibitisque suis hominibus,
7. Et sexcentis curribus electis, et omnibus Aegypti curribus, quibus omnibus veherentur duces,
8. Jova ejus animum obfirmante, Israelitas cum ingenti manu egressos persequitur.
9. Atque illos Aegyptii omnesque Pharaonis equites, et quadrigarii, atque milites assecuti sunt ad fauces Ahirotha, e regione Baalsephonis ad mare castra facientes.
10. Israelitae, appropinquante Pharaone, conspicati subsequentes Aegyptios magno timore correpti, Jovam appellare coeperunt.
11. Mosem etiam vulgo incusare: An quasi in Aegypto sepulchra non essent, tu nos in solitudinem ad mortem adduxisti? cur fecisti, ut nos ex Aegypto educeres?
12. An non hoc ipsum est, de quo nos te monebamus in Aegypto, petentes, ut nos Aegyptiis servire sineres? praestare enim Aegyptiis servire, quam in solitudine mori.
13. Quibus Moses: Nolite metuere, inquit: confirmate vos, et quam vobis hodie Jova victoriam afferet, spectate: nam quos hodie videtis Aegyptios, eos numquam posthac visuri estis:
14. Jova pro vobis quiescentibus proelium conficiet.
15. Tum Jova cum Mose loquitur: Quid me appellas? inquit. Jube Israelitas proficisci:
16. Tu elata virga tua manum in mare intende, illudque divide, ut Israelitae per medium mare in sicco ambulent,
17. Quos Aegyptii (me pertinaciam injiciente) consequantur, ut ego in Pharaone, cunctoque ejus exercitu, et curribus equitibusque
18. Gloriam consequar, atque ex tam glorioso in eos facto Jova ego notus Aegyptiis fiam.
19. Angelus autem divinus, qui Israelitarum agmen praecedebat, post eos recessit, remotaque ex eorum conspectu nubes a tergo constitit,
20. Mediaque inter Aegyptia et Israelitica castra intercessit: sic, ut hinc nube, illinc caligine interposita noctem illustraret, neque alteri ad alteros tota nocte propius accederent.
21. Et cum Moses manum in mare protendisset, Jova mare vehementissimo Euro tota nocte perflavit: eoque in siccum redacto, et disclusa aqua,
22. Ingressi sunt Israelitae per medium mare in sicco, aqua murum illis dextra sinistraque praebente:
23. Quos Aegyptii et Pharaonis equites, quadrigariique omnes medium in mare insecuti sunt.
24. Et Jova eorum agmen de columna ignis et nubis de matutina vigilia conspicatus, perturbavit,
25. Detractisque rotis curruu, magno cum impetu jactavit. Conantibus Israelitas fugere, quod dicerent, Jovam contra se pro Israelitis propugnare,
26. Jova Mosi imperavit, ut manum in mare protenderet, ut aqua in Aegyptios inque quadrigarios et equites reflueret.
27. Itaque cum Moses manum in mare extendisset, mare sub matutinum in suam vim redibat: contra quod fugientes Aegyptios, Jova in medium mare deturbavit,
28. Et refluens aestus totius Pharaonis exercitus, currus et equites, qui illos in mare secuti fuerant, ita obruit, ut nec unus evaderet:
29. Cum interea Israelitae, aqua eis ad dextram sinistramque usum praestante muri, medium mare sicco pede perambularunt.
30. Eo die Israelitae, Jovae praesidio ab injuria Aegyptiorum conservati, cum illos in litore mortuos spectarent,
31. Et tam illustre Jovae contra illos factum perspicerent, Jovam reveriti sunt, eique et ejus servo Mosi fidem adjunxerunt.

CAPUT XV
1. Tum Moses una cum Israelitis carmen hoc Jovae sic cecinit: Jovam canto, qui pro sua praestantia et equos et equites in mare dejecerit.
2. Vires meae, carmenque Jova est, qui mihi saluti fuit. Hic meus est Deus, quem celebro: Deus patrius, quem extollo.
3. Jova vir bellicosus, Jova, inquam, qui nominatur,
4. Pharaonis et currus et copias in mare deturbavit, ita ut illius duces lectissimi in mare rubrum demersi,
5. Et undis obruti, in fundum tamquam saxa subsederint.
6. Tu ista dextra, o Jova, decus tibi fortissime peperisti:
7. Ista dextra, Jova, hostem oppresisti, et tua singulari praestantia infestos tuos evertisti, laxataque ira tua quasi stipulam confecisti.
8. Ergo ad tuorum narium flatum coaceruatae sunt aquae: stetere fluctus in cumulum, inque mari medio undae concreverunt.
9. Dixerat hostis: Persequar, assequar dividam praedam, animum meum ex illis explebo, gladium stringam, illos mea manu pervertam.
10. At te spiritu isto flante, obruti sunt mari et plumbi ritu in aquas nobiles demersi.
11. Quis tibi deorum par est, o Jova? quis cum sacro isto decore conferendus? o terribilis, laudabilis mirifice,
12. Qui extensa dextra tua, illis humo absorptis,
13. Populum hunc a te redemptum pro tua clementia abducis, et tua vi in tuum sacrum perducis domicilium.
14. Hoc audito cohorrescant nationes, invadat incolas Palaestinae trepidatio,
15. Tum perturbentur duces Idumaei, Moabitarum procere terrore corripiantur, omnes incolae Chananaeae exanimentur,
16. Tantoque pavore labefactentur, ut ad tui brachii magnitudinem tamqaum cautes obmutescant: dum transit tuus, Jova, populus, quem tu tibi comparasti:
17. Quem in tuae possessionis montem perductum, ibi quasi plantes: quam tuae habitationis sedem, Jova, parasti, sacrarium, Domine, tuis manibus conditum.
18. Regnet in omnem aeternitatem Jova,
19. Qui in Pharaonis equos cum suis et curribus et equitibus in mare ingressos, maris undas converterit, cum Israelitae in sicco medium mare perambulaverint.
20. Maria quoque vates, Aharonis soror, tympanum manu ferens, subsequentibus omnibus mulieribus, et choros cum tympanis agentibus,
21. Illis respondit ita: Jovam cantate, qui pro sua praestantia et equos et equites in mare dejecerit.
22. A mari rubro profecti Moses et Israelitae, et in Sur solitudinem tridui iter progressi, aquam non inveniebant.
23. Ubi ad Maram ventum est, eam aquam bibere propter ejus amaritudinem non poterant (ex quo etiam locus Mara dictus est,)
24. Ideoque contra Mosem fremebant, requirentes quid biberent.
25. Et Jova a Mose appellatus, ei lignum quoddam monstravit, quo in aquam injecto facta dulcis est. Ibi eos periclitatus, his institutis et praeceptionibus instruxit.
26. Si sibi Jovae Deo suo dicto audientes essent, suaeque et voluntati parerent, et praeceptis intenderent, et instituta omnia servarent sese eis nullum morbum, cujusmodi Aegyptiis importasset, esse illaturum: sese enim eum esse Jovam, qui eis mederetur.
27. Deinde ad Elimum venerunt, ubi duodecim aquae fontes erant, et septuaginta palmae, ibi castra collocarunt ad aquas.

CAPUT XVI
1. Ab Elimo profecta omnis Israelitarum multitudo in Sinem solitudinem, positam inter Elimum et Sinam, pervenit quinto decimo die secundi mensis, ex quo Aegypto excesserant.
2. Ibi vulgo Israelitae in Mosem et Aharonem fremebant:
3. Optare sese, si fieri posset, ut in Aegypto a Jova essent occisi, cum ollis carnium assiderent, cum panem ad satietatem comessent: nunc in eam esse solitudinem ab illis adductos, ubi tota illa multitudo fame conficeretur.
4. At Jova Mosi denunciavit, sese illis panem pluturum esse de caelo, cujus singulis diebus certum modum egressi colligerent: ut eorum periculum faceret, utrum ex sua lege victuri essent, nec ne.
5. Sexto autem die curarent, ut quod ad se importarent, id duplo amplius esset, quam quantum reliquis diebus consuessent.
6. Et Moses atque Aharon ad omnes Israelitas verba faciunt, eos et vespere se a Jova ex Aegypto eductos esse cognituros,
7. Et mane ejus gloriam spectaturos, postquam vestros in se fremitus audivit (nam nos quidem quid sumus, ut in nos frematis?)
8. Cum ille vobis et vespere carnem ad victum (inquit Moses) et mane panem dabit ad satietatem: quorum quidem querelas contra se, a quo estis ex Aegypto educti, audiverit. Nam nos quidem qui sumus, ut de nobis expostulare videamini? non nos incusatio ista, sed Jovam petit.
9. Deinde mandat Aharoni, ut universam Israelitarum multitudinem jubeat in Jovae conspectum accedere, qui eorum querimonias audiverit.
10. Atque Aharone ad universam multitudinem verba faciente, in solitudinem conversi, Jovae splendorem in nube conspiciunt,
11. Cum Mose colloquentis ad hunc modum:
12. Audivi fremitus Israelitarum: renuntiato eis, sub vesperum comessuros carnem, et mane satiandos esse pane, cogniturosque quantus eorum Deus Jova sit.
13. Igitur vespere tot exortae sunt cothurnices, ut castra obtegerent. Mane autem circum castra solum constratum erat rore,
14. Qui ubi ros evanuit, conspiciebatur quiddam in solo silvae minutum, rotundum, tenue, perinde ac si pruina esset conspersa humus.
15. Eo viso, Israelitae sic inter sese dicere: Man hu? quid hoc? Neque enim sciebant quid esset. Quibus Moses: Hic panis est, inquit, quem vobis Jova dat ad victum,
16. De quo ita praecepit, ut colligatis ex eo, quantum cuique opus erit ad victum, videlicet gomerem in singula capita, inita ratione numeri eorum, qui sunt in cujusque contubernio,
17. Id quod illi fecerunt, collegeruntque partim largius, partim parcius,
18. Sed cum gomere metirentur, neque ei, qui plus collegerat, supererat, neque ei, qui minus, deerat, tantumque quisque collegerat, quantum ei ad victum opus erat.
19. Interdixerat autem Moses, ne quis ex eo reliquum faceret in crastinum:
20. Cuius praecepto neglecto: nonnulli reseruaverunt: sed id enatis vermibus foetebat. His cum Moses succensuisset,
21. Colligebant deinceps singulis matutinis, quod cuiusque victui satis esset: postea calescente sole liquefiebat.
22. At sexto die duplicem victum collegerunt, videlicet duos gomeres in singulos. Id cum omnes civitatis magistratus ad Mosem retulissent,
23. Respondit, illud ipsum esse denuntiatum a Jova. Postridie enim Sabbati ferias Jovae sacras fore: coquerent et elixarent, quod opus esset, reliquum omne sibi in posterum diem reponderent ac reservarent.
24. Idque cum ab illis esset administratum ad praescriptum Mosis, postridie quod repositum fuerat, id neque foetebat, neque in eo vermes erant.
25. Eo Moses jussit, ut illo die vescerentur, quod Sabbatum Jovae esset, neque essent ruri inventuri.
26. Sex diebus enim colligi debere: septimo autem die, quod Sabbatum esset, non fore.
27. Quidam tamen de populo etiam septimo die exiverunt ad colligendum, sed nihil invenerunt.
28. Hique a Mose jussu Jovae castigati sunt, quod tam diu illius praecepta et leges servare nollent:
29. Perspicuum esse, Jovam, quia ipsis Sabbatum tradidisset, propterea sexto die victum praebere bidui: manerent in suis sedibus, neu quis se loco moveret die septimo.
30. Itaque eo die feriati sunt.
31. Nominaverunt autem illud Israelitae Manna, quod similitudinem habebat seminis coriandri, album, gustu placentarum ex melle.
32. Idque sibi Moses dixit a Jova in mandatis datum, ut ex eo quantum gomer caperet, seponderet, conservandum ad posteros, ut viderent, quo eos victu ille tolerasset in desertis, eductos ex Agypto:
33. Mandavitque Aharoni, ut gomeris mensuram Mannae in phialam immitteret, idque apud Jovam ad posteros custodiendum reponderet.
34. Quod ille fecit, quemadmodum Jova Mosi praeceperat, idque apud Oraculum asservandum reposuit.
35. Hac Manna Israelitae per quadraginta annos usi sunt, quibus ad extremam Chananaeam, quae terra habitabatur, pervenerunt.
36. Est autem gomer, decima pars ephi.

CAPUT XVII
1. Igitur a Sine profecti: ad Jovae praescriptum iter facientes, castra habuerunt in Raphidimo. Ibi cum ad bibendum aqua non esset,
2. Petebant a Mose in jurgio, ut sibi aquae ad bibendum copiam facerent. A quibus cum Moses quaereret, cur secum contenderent, quidve Jovam tentarent?
3. Quaerebant ipsi ex eo, siti et aquae desiderio laborantes, cur se ex Aegypto extraxisset, ut et ipsos et liberos et pecora siti necaret.
4. Tum Moses Jovam appellans: Quid faciam huic, inquit, populo, a quo parum abest, quin lapider?
5. Cui Jova: Antecede populum, inquit, adhibitisque nonnullis senatorum, et virgam tuam, qua flumen percussisti, manu ferens: perge.
6. Illic ego tibi in conspectu astabo in petra in Horebo, quam petram ubi tu percusseris, manabit ex ea aqua ad populi potionem. Id quod Moses in oculis Israelitarum senatorum fecit,
7. Eumque locum Massam et Meribam, hoc ab Israelitarum jurgio, illud a tentando, nominavit: quod ibi Israelitae tentassent, versareturne inter eos Jova, an non.
8. Amalechus autem ad Raphidimum praelio cum Israelitis dimicaturus venit:
9. Et Moses Josuae praecepit, ut viros deligeret, cum quibus Amalecho praelio occurreret: postridie sese in jugo collis astaturum, virgam divinam secum habentem.
10. Igitur Josua, sicut erat jussus, praelium cum Amalecho commisit: Moses, Aharon, et Hur jugum collis conscenderunt,
11. Ubi Mose manum attollente, vincebant Israelitae: remittente, Amalechus.
12. Sed cum manus eum gravarent, illi saxum ei supposuerunt, in quo sederet. Deinde Aharon et Hur manus ejus alter altera ex parte fulciunt, quibus manibus eo habitu ad solis occasum continenter sustentatis,
13. Josua Amalechum et ejus copias ferro perdomuit.
14. Tum Jova Mosi mandavit, ut id in monumenta litterarum referret, et Josuae auribus inculcaret. Sese enim Amalechi memoria esse de rerum natura deleturum,
15. Et Moses aram extruxit, quam Signijovium appelavit:
16. Quia Jovae manus signo admota est (inquit,) Jovae bellum cum Amalechitis susceptum est aeternum.

CAPUT XVIII
1. Jethro autem Madianitarum pontifex, Mosis socer, ubi intellexit quantis Jova Deus beneficiis Mosem et suos Israelitas affecisset, qui Israelitas ex Aegypto eduxisset,
2. Adhibuit secum Sephoram Mosis uxorem (quam ille postea remiserat)
3. Et duos Sephorae filios, quorum uni nomen erat Gersomus, quod dixisset Moses peregrinum se esse in terra extranea:
4. Alteri Eliezer, quod Deus patrius ei fuisset auxilio, eumque e gladio Pharaonis eripuisset.
5. Cum his ad Mosem pervenit in solitudinem, ubi ille castra habebat ad montem divinum,
6. Eumque certiorem fecit, se socerum ejus Jethronem ad eum venire, una cum ejus uxore et duobus uxoris filiis.
7. Ei Moses exiit obviam, eumque honorifice deosculatus est: cumque alter alterum de valetudine percontati essent, in tabernaculum ingressi sunt.
8. Ibi Moses socero suo narravit, quibus Jova modis accepisset Pharaonem et Aegyptios, Israelitarum causa, et quantis casibus iter infestum habuissent, quibus essent a Jova liberati.
9. His tot Jovae in Israelitas beneficiis delectatus Jethro, quod eos eripuisset Aegyptiis:
10. Grates ago Jovae, inquit, qui vos ab Aegyptiis et Pharaone liberavit, qui populum potestati Aegyptiorum eripuit.
11. Nunc denique intelligo, Jovam omnium esse deorum maximum, et illis propter eorum in vos superbiam merito accidisse.
12. Simulque rem divinam Deo et sacrificium confecit, cumque eo Aharon, et cuncti senatores Israelitae epulas apud Deum iniverunt.
13. Postridie cum Moses sedens populo jus redderet, eique populus a mane ad vesperum astaret,
14. Ea re animadversa socer ejus ita dixit: Quidnam est, quod tu populo praestas? quamobrem solus tu sedes, et populus tibi cunctas a mane ad vesperum assistit?
15. Cui Moses: Convenit ad me ad sciscitandum Oraculum, inquit.
16. Si quod est eis negotium, ad me venitur: ego eorum lites dijudico, divinaque instituta et leges aperio.
17.Et socer: Non recte facis: inquit, stultumque tuum et istorum institutum est:
18. Nam difficilior res est, quam ut eam unus administrare possis.
19. Sed audi quid mei consilii sit, bene juvante Deo. Tu populi rem apud Deum agito, et causas ad Deum referto,
20. Illosque institutis et legibus erudito, et ad officii munus instruito.
21. Tum ex omni populo viros fortes et religiosos dispicito, fideles et avaritiae inimicos, ex quibus alios tribunos, alios centuriones, alios semicenturiones, alios decuriones constitues,
22. Qui populo jus dicant omni tempore: ac si quae res paulo major exsistat, ad te deferant: de minoribus omnibus judicent ipsi, teque sublevent et munus tecum una sustineant.
23. Ita fiet, ut et tibi praecipiat Deus, et tu stare valeas, et omnis iste populus in suum locum pacatus discedat.
24. Hoc soceri consilium secutus Moses, sic plane fecit,
25. Delegitque de omni Israelitarum numero viros fortes, quos populi gubernationi praefecit, et tribunos, centuriones, semicenturiones, decuriones constituit,
26. Qui populo jus assidue redderent: si quid esset difficilius, ad Mosem deferrent, omnia minora negotia dijudicarent ipse.
27. Tum dimissus a Mose socer, in patriam rediit.

CAPUT XIX
1. Mense tertio post exitum Israelitarum de Aegypto, quo die a Raphidimo profecti pervenerunt in solitudinem Sinam,
2. Et ibi castra contra montem fecerunt: castris collocatis
3. Moses ad Deum conscendit, ad quem Jova de monte clamans: Haec, inquit, Jacobi stirpi referes, haec Israelitis renuntiabis:
4. Ipsos videre, quo pacto tractatis Aegyptiis, eos meihi quasi aquilinis alis sublatos asciverim.
5. Quare si mihi dicto audientes erunt, meumque foedus conservabunt, me eos habiturum esse pro peculio, ab omnibus populis separato,
6. (Name meus est universus orbis terrarum) proque regno sacerdotum et gente sancta. Haec sunt quae Israelitis referes.
7. Haec omnia Jovae praecepta Moses convocatis populi senatoribus exposuit.
8. Cui populus universus uno ore respondit, facturum se quidquid Jova jussisset. Quae populi verba cum Moses ad Jovam retulisset,
9. Sic Jova fubjecit: Ego jam ad te veniam in densitate nubis, ut populus me tecum loquentem audiat, tibique fidem habeant in perpetuum. Responso populi ad Jovam per Mosem relato:
10. Adi ad eos (inquit Jova) eosque hodie et cra lustra, et cura, uti sua vestimenta perluant,
11. Sintque in tertium diem parati. Nam tertio die descendet Jova in oculis populi in montem Sinam.
12. Tu eis terminum circumscribito, et edicito, ut caveant ne in montem ascendant, neve montis extremum attingant: si quis montem attinget, capitis poena erit.
13. Proinde ne quis omnino attingat, aut vel lapidibus obruatur, vel sagittis configatur, sive pecus sit, sive homo, vita privetur. Cum tractim clangetur, tum ascendent ipsi in montem.
14. Tum Moses ad populum de monte descendit, eumque lustravit, et, ut indumenta sua lavarent, curavit,
15. Jussitque, ut essent parati in diem tertium, et se a mulieribus abstinerent.
16. Die tertio ubi mane fuit, exstiterunt fragores, et fulgura, et densa nubes in monte, tum tubae sonitus vehementissimus, quo cunctus in castris populus tremefactus est,
17. Atque a Mose obviam Deo e castris eductus, ad radices montis Sinae constitit,
18. Toto fumante monte (propterea, quod eo Jova in igne descenderat) fumumque calcariae instar emittente, et toto magnopere contremiscente.
19. Tum vehementer gliscens tubae sonitus exaudiebatur, inter quem sonitum Deus loquenti Mosi respondit.
20. Cum enim in montis Sinae cacumen Jova descendisset, Mosem eodem evocavit: qui Moses ubi eo ascendit,
21. Jova eum jussit descendere, et populum commonefacere, ne ad Jovam visendi gratia eniterentur, ne frequentes caderent:
22. Utque etiam sacerdotes ad Jovam accessuri lustrarentur, ne eos Jova profligaret.
23. Cui Moses: Non licebit populo (inquit) montem Sinam conscendere, propterea quod, ut tu nobis praecepisti, certos ei terminos statui, eumque purificavi.
24. At Jova: Descende modo, inquit, ascensurus una cum Aharone. Sacerdotes autem et populum prohibe ad Jovam ascendere conari, ne a me profligentur.
25. Igitur Moses ad populum descendit, eique rem exposuit.

CAPUT XX
1. Et Deus haec omnia ad hunc modum effatus est:
2. Ego sum Jova Deus tuus, qui de eduxi ex domicilio servuitutis Aegyptiae.
3. Deos alienos nullos, prater me, habeto.
4. Simulacrum ullius rei, quae extet aut supra in caelo, aut infra in terra, aut in aquis sub terra, ne facito,
5. Neve ea venerator, neve colito. Nam ego sum Jova Deus tuus, Deus impatiens socii, qui parentum culpam etiam in liberos persequor, vel ad tertiam quartamque stirpem osorum mei:
6. Clementiaque utor ad millesimam usque stirpem erga mei amantes, meaque praecepta conservantes.
7. Jovae Dei tui nomen inaniter ne adhibeto: neque enim sinet impunitum Jova, qui ejus nomen inaniter adhibuerit.
8. Diem Sabbati sancte agere memento.
9. Sex diebus agito, tuaque opera omnia patrato.
10. Septimo autem die, quod Jovae Dei tui Sabbatum est, nullum opus facito, neu tu, neu tuus filius, aut filia, neu tuus servus, aut ancilla, neu tuum jumentum, neu apud te degens peregrinus.
11. Nam cum sex diebus fecisset Jova caelum, terram, mare, quaeque in eis sunt omnia, feriatus est die septimo: qua de causa diem Sabbati faustum sacrumque fecit.
12. Parentem utrumque honorato, ut diu aetatem producas in terra, quam tibi Jova Deus tuus donat.
13. Ne hominem occidito.
14. Ne adulterato.
15. Ne furator.
16. Falsum testimonium contra alterum ne dicito.
17. Alterius domum ne concupiscito: alterius uxorem ne concupiscito, neve servum, aut ancillam, neve bovem aut asinum, nihil denique quod sit alterius:
18. Hic universus populus visis fragoribus, fulgetris, tubae sonitu et montis sumo, perterriti abscedere, et procul stantes a Mose patere,
19. Ut ipse eis audientibus loqueretur, non Deus, ne emorerentur.
20. Quibus Moses: Ne metuite, inquit: nam ad vos tentandos venit Deus, utque vos ejus timor ob oculos propositus a peccando deterreat.
21. Igitur procul stante populo, accessit ad illam caliginem, ubi Deus erat.
22. Et Jova Mosi sic fatus est: Commemorato Israelitis, ut me secum de caelo viderint loquentem,
23. Ne praeter me Deos sibi argenteos aut aureos fabricentur:
24. Sed mihi caespititium altare fiat, in quo solida sacrificia et pro saltute balantibus, bubusve faciatis: quocumque in loco mei nominis monumentum posuero, ibi vos aditurus, vobisque prosperaturus.
25. Quod si mihi altare lapideum fiet, ne ex quadrato lapide excitatote: nam id ferramenta admovendo profanaretis.
26. Neve per gradus ad meum altare ascenditote, ne in eo obscoena vestra appareant.
