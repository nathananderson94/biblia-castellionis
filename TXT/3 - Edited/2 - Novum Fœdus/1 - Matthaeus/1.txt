EVANGELIUM AUCTORE MATTHÃ†O

CAPUT I
Christi genealogia & conceptus. Josephi suspicio, & confirmatio de virgine Jesu nomen.
1. Enumeratio generis Jesu Christi, prognati Davide, prognati Abrahamo.
2. Abrahamus genuit Isaacum. Isaacus Jacobum. Jacobus Judam, et ejus fratres.
3. Judas Pharem et Zaram, ex Thamare. Phares Esromum. Esromus Aramum.
4. Aramus Aminadabum. Aminadabus Naassonem. Naasson Salmonem.
5. Salmon Boozum ex Rachaba. Boozus Obedem ex Rutha. Obed Jessaeum.
6. Jessaeus Davidem regem. David rex Solomonem, ex ea quae fuerat Uriae.
7. Solomo Roboamum. Roboamus Abiam. Abias Asam.
8. Asa Josaphatum. Josaphatus Joramum. Joramus Oziam.
9. Ozias Jothamum. Jothamus Achazum. Achazus Ezeciam.
10. Ezecias Manassem. Manasses Amonem. Amon Josiam.
11. Josias Joacimum. Joacimus Jechoniam, et ejus fratres, in exilio Babylonico.

12. Post exilium Babylonicum, Jechonias genuit Salathielem. Salathiel Zorobabelem.
13. Zorobabel Abiudem. Abiud Eliacimum. Eliacimus Azorem.
14. Azor Sadocum. Sadocus Achimum. Achimus Eliudem.
15. Eliud Eleazarum. Eleazarus Matthanem. Matthan Jacobum.
16. Jacobus Josephum Mariae virum, ex qua natus est JESUS nomine Christus.

17. Igitur in universum ab Abrahamo ad Davidem a genera sunt quattuordecim. A Davide item ad exilium Babylonicum quattuordecim. Ab exilio Babylonico ad Christum quattuordecim.

18. Jesu Christi autem nativitas sic se habet: Cum esset desponsa mater ejus Maria Josepho, priusquam convenissent, comperta est uterum ferre ex Spiritu Sancto.
19. Josephus vero vir ejus, qui justus esset, nec in eam vellet exemplum edere, statuit eam clam repudiare.
20. Haec cum haberet in animo, ecce Domini angelus in somnis apparuit ei, et ita locutus est: Josephe Davide prognate, ne metue asciscere Mariam uxorem tuam: nam quod in ea genitum est, ex Sancto Spiritu est.
21. Pariet autem filium, quem JESUM nomine vocabis: is enim suos ab ipsorum peccatis vindicabit.
22. Hoc autem totum factum est, ut confieret quod a Domino dictum fuerat per vatem ita dicentem:
23. Virgo ventrem latura est, editura filium, qui nominabitur Emmanuel: quod perinde est ac si dicas, Nobiscum Deus.
24. Igitur experrectus a somno Josephus, fecit ut ei praeceperat Domini angelus, ascivitque suam conjugem:
25. Nec eam cognovit, donec ea peperit filium suum primogenitum, quem JESUM nomine vocavit.
