GENESIS
CAPUT I
1. Prīncipiō creāvit Deus cælum et terram.
2. Cum autem esset terra iners atque rudis, tenebrīsque offūsum profundum, et Dīvīnus Spīritus sēsē super aquās lībrāret,
3. jussit Deus, ut exsisteret lūx, et exstitit lūx.
4. Quam cum vidēret Deus esse bonam, lūcem sēcrēvit ā tenebrīs,
5. et lūcem ``diem,'' et tenebrās ``noctem'' appellāvit. Ita exstitit ex vespere et māne diēs prīmus.

6. Deinde jussit Deus, ut exsisteret liquidum inter aquās, quod aquam ab aquā disjungeret.
7. Fēcitque liquidum, quod dīvideret aquam, quæ subter liquidum est, ab eā, quæ super est.
8. Quō factō, liquidum ``cælum'' nuncupāvit. Ita exstitit ex vespere et māne diēs secundus.

9. Deinde jussit Deus, ut aqua, quæ sub cælō esset, ūnum in locum cōnflueret, ut appārēret siccum.
10. Quō factō, siccum ``terram'' nōmināvit, et aquæ affluentiam ``mare.'' Eamque rem bonam esse animadvertēns, 
11. jussit, ut pareret terra stirpēs, herbās frūgiferās et arborēs frūctiferās, quæ suō quæque in genere frūctum ēderent, et in quibus suum sēmen inesset in terrīs. Atque ita factum est.
12. Ēdiditque terra stirpēs, id est, herbārum frūgiferārum et arborum frūctiferārum genera, in quibus suum sēmen inesset. Quam etiam rem bonam esse animadvertit.
13. Ita exstitit ex vespere et māne diēs tertius.

14. Deinde jussit Deus, ut existerent lūmināria in liquidō cælō ad discernendum diem ā nocte, quæ et signa, et tempora, et diēs et annōs efficerent,
15. et in liquidō lūcentia cælō terrās collūstrārent. Id quod factum est.
16. Fēcitque Deus duo lūmināria magna—majus ad diēī, minus ad noctīs moderātiōnem. Tum etiam stēllās.
17. Eaque in liquidō cælō collocāvit, ad collūstrandās terrās,
18. et diem noctemque moderandam, lūcemque et tenebrās discernendās. Et hoc quoque vīdit esse bonum.
19. Ita exstitit ex vespere et māne diēs quārtus.

20. Deinde jussit Deus, ut aqua natātilēs ēderet animantēs, et volucrēs, quæ suprā terram per āerem volārent.
21. Creāvitque Deus ingentia cētē, et omne genus fluitantium animālium, et ālātārum volucrum, quæcumque ex aquā orīginem trahentia moventur. Quam rem cum vidēret esse bonam,
22. ea fēcundāvit hīs verbīs: ``Fētificāte, multiplicāminī, replēte aquās in marī, et volucrēs multiplicentur suprā terrās.''
23. Ita exstitit ex vespere et māne diēs quīntus.

24. Deinde jussit Deus, ut ēderet terra animantium genera, vidēlicet pecorum, et serpentium, et terrestrium ferārum. Id quod factum est.
25. Fēcitque Deus dīversā genera terrestrium ferārum et pecorum, et omnium humī serpentium.

Quam rem cum vidēret esse bonam,
26. ita fātur: ``Faciāmus hominem ad imāginem nostram, nostrī similem, quī dominētur piscibus aquātilibus, volucribus āeriīs, pecudibus, dēnique tōtī terræ, et quidquid in terrā movētur.
27. Itaque hominem Deus ad suī, id est, ad dīvīnam imāginem creāvit, scīlicet marem et fēminam,
28. quibus deinde fēcunditātem dedit, sīc eōs alloquēns: ``Fētificāte, multiplicāminī, replēte terram, eamque subigite. Et in piscēs aquātilēs, volucrēsque āeriās, et omnēs, quæ in terrīs moventur, bēstiās imperium habēte.

29. ``Ēn ego vōbīs trādō,'' inquit, ``omnēs herbās, quæ sunt in omnī terræ solō frūgiferæ, omnēsque arboreō fētū præditās arborēs, sēmen parientēs, quibus ad alimōniam ūtāminī.
30. Bēstiīs autem terrestribus omnibus, āerisque volucribus, et quæcumque vītālī spīritū animāta moventur in terrīs, hīs omnem herbārum viriditātem ad pāstum dō.''

31. Hīs effectīs, animadvertit Deus omnia, quæcumque fēcerat, esse admodum bona. Ita exstitit ex vespere et māne diēs sextus.
