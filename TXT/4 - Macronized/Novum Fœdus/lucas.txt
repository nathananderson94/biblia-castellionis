LIBER: Ēvangelium Auctōre Lūcā

CAPUT I
1. Quandōquidem aggressī sunt multī nārrātiōnem contexere compertārum apud nōs rērum,
2. quemadmodum nōbīs trādidērunt, quī ab initiō et spectātōrēs et administrātōrēs reī fuērunt:
3. vīsum est etiam mihi, quī omnia ā capite dīligenter cōnsectātus sim, tibi ōrdine scrībere, optime Theophile,
4. ut quās audītiōne accēpistī rēs, eās certō cognōscās.

5. Fuit temporibus Hērōdis Jūdææ rēgis sacerdōs quīdam nōmine Zacharīās, Ābīānæ classis, cujus uxor erat Aharōne prōgnāta, nōmine Elisabeta.
6. Erant autem ambō apud Deum jūstī, sēsē in omnibus Dominī præceptīs ac īnstitūtīs gerentēs inculpātōs.
7. Sed nōn erant iīs līberī: quandōquidem et Elisabeta sterilis erat, et ambō ætāte prōvectā.

8. Accidit, dum is in suæ classis ōrdine sacerdōtiō cōram Deō fungitur,
9. ex mōre sacerdōtiī ut eī suffiendī sors obtingeret. Itaque in Dominī ædem ingressus est,
10. omnī populī multitūdine forīs hōrā suffītiōnis ōrante.

11. Appāruit autem eī Dominī angelus ad āræ suffītōriæ dexteram astāns.
12. Quō vīsō, turbātus Zacharīās, et timōre perculsus est.
13. Sed eum sīc allocūtus est angelus: “Nē metue, Zacharīā, nam exaudītæ sunt tuæ precēs: et tua conjux Elisabeta tibi fīlium pariet, quem Jōhannem nōmine vocābis,
14. quī tibi gaudiō erit et lætitiæ, multīque ex ejus nātīvitāte gaudēbunt;
15. erit enim in Dominī cōnspectū magnus. Nec vīnum, nec tēmētum bibet, ac Sacrō Spīritū plēnus erit jam ab uterō mātris,
16. et Isrāēlītārum multōs ad Dominum ipsōrum Deum reconciliābit,
17. eumque antecēdet ipse, Ēliānō spīritū potentiāque præditus, ut patrum animōs ad nātōs convertat, et contumācēs ad jūstōrum prūdentiam perdūcat, Dominōque compositum populum præparet.”

18. At Zacharīās: “Unde istud cognōscam?” inquit angelō, “cum et ego sim senex, et uxor mea jam grandis nātū?”

19. Cui angelus respondēns inquit: “Ego sum Gabriēl, quī Deō appāreō, et missus sum ut tē alloquerer, tibique hæc læta nūntiārem.
20. Atque hoc sīc habētō, tē fore mūtum, et loquendī impotem dōnec hæc ēvēnerint, quoniam meīs dictīs nōn crēdidistī, quæ suō tempore comprobābuntur.”

21. Exspectābat autem populus Zacharīam, eumque tam diū in æde morārī mīrābātur.
22. Is vērō ēgressus, eōs alloquī nōn poterat. Itaque intellēxērunt, eum vīsum aliquod in æde vīdisse. Ipse vērō iīs innuēbat, remānsitque mūtus.

23. Ac perāctō suī mūneris spatiō, domum petiit.
24. Post id tempus concēpit ejus uxor Elisabeta, et sē quīnque mēnsēs abdidit,
25. proptereā quod hæc eī præstitisset Dominus, dum ejus inter hominēs dēdecus abolēre cūrat.

26. Mēnse autem sextō missus est ā Deō angelus Gabriēl, in oppidum Galilææ, nōmine Nazarētham,
27. ad virginem dēspōnsam virō, quī nōmen habēbat Jōsēphus, ex domō Dāvīdis. Virginis autem Marīa nōmen erat.
28. Ad eam ingressus angelus, dīxit: “Salvē accepta, cui Dominus adest, quæque es mulierum fortūnātissima.”

29. At illa, eō vīsō, ejus sermōne turbāta, cōgitābat quālis esset ea salūtātiō.
30. Et angelus: “Nē metue, Marīa, nam propitium habēs Deum,
31. ac scītō, tē uterō conceptūram, paritūramque fīlium quem Jēsum nōmine vocābis.
32. Is erit magnus, et Suprēmī fīlius vocābitur, eīque dabit Dominus Deus solium Dāvīdis, ejus parentis,
33. isque in Jācōbeōrum domum rēgnābit in perpetuum, nec ūllus ejus rēgnī fīnis erit.”

34. At Marīa: “Quō pactō fīet istud?” inquit angelō, “cum ego virum nesciam?”

35. Et ille respondēns: “Tē Spīritus Sānctus,” inquit, “invādet, et Suprēmī vīs inumbrābit. Itaque sānctus iste partus dīcētur Deī Fīlius.
36. Et quidem Elisabeta, cognāta tua, concēpit et ipsa fīlium in senectūte suā, eīque jam sextus hic mēnsis agitur, quæ tamen sterilis dīcēbātur.
37. Adeō nūlla rēs est, quam Deus facere nōn possit.”

38. Tum Marīa: “Ecce mē Dominī servam, ēveniat mihi ita ut tū dīxistī.” Ita angelus ab eā discessit.

39. Per eōs diēs profecta est Marīa festīnanter in montāna, in urbem Jūdææ,
40. et ingressa domum Zacharīæ, salūtāvit Elisabetam.
41. Atque ubi audīvit Elisabeta Marīæ salūtātiōnem, exsultāvit īnfāns in ejus uterō, replētaque Sānctō Spīritū Elisabeta
42. exclāmāvit magnā vōce, et inquit: “Tū es mulierum fēlīcissima; fēlīx et istīus ventris fētus.
43. Unde autem hoc mihi, ut mē meī Dominī māter invīsat?
44. Nam simul ac tuæ salūtātiōnis vōx pervēnit ad meās aurēs, exsultāvit lætitiā īnfāns in ventre meō.
45. Beātam tē, quæ crēdiderīs perfectum īrī quæ tibi ā Dominō significāta sunt.”

46. Tum Marīa sīc fātur:
	“Magnificat animus meus Dominum,
		47. exsultatque mea mēns dē Deō servātōre meō,
	48. quī spectāverit humilitātem ancillæ suæ,
		unde mē in posterum beātam prædicātūra sunt omnia sæcula.
	49. Quoniam mihi magna fēcit præpotēns ille,
		cujus et nōmen sānctum est,
	50. et clēmentia perennis
		ergā reverentēs eum.
	51. Quī fortia patrat suō bracchiō,
		prōflīgat eōs quī animī fastū īnsolēscunt.
	52. Dēturbat potentēs dē foliīs,
		et humilēs extollit.
	53. Ēsurientēs bonīs explet,
		et dīvitēs inānēs dīmittit.
	54. Subvenit Isrāēlītīs suīs 
		clēmentiæ memor,
	55. quemadmodum majōribus prōmīserat nostrīs,
		Abrahāmō, et ejus futūræ posteritātī.”

56. Mānsit autem Marīa cum eā circiter mēnsēs trēs, deinde domum revertit.

57. Elisabeta autem, exāctō ad pariendum tempore, fīlium genuit.
58. Et ejus vīcīnī atque cognātī, audientēs quantā Dominus ergā eam ūsus esset clēmentiā, congrātulābantur eī.

59. Octāvō autem diē puerum circumcīsum iērunt, et eum patris ejus nōmine Zacharīam appellābant,
60. sed contrādīxit ejus māter: “Nōn ita,” inquit, “sed vocābitur Jōhannēs.”

61. Cui illī: “Nūllus est,” inquiunt, “in cognātiōne tuā, quī istō nōmine nuncupētur.”

62. Deinde innuunt ejus patrī, quid eum vellet appellārī.
63. Et ille, petītā tabellā, scrīpsit, ‘ejus nōmen esse Jōhannem,’ id quod mīrātī sunt omnēs.
64. Atque ille apertō prōtinus ejus ōre, solūtāque linguā, loquī cœpit, Deō grātiās agēns.
65. Metūque correptī sunt omnēs eōrum fīnitimī, ac per omnia Jūdææ montāna dictitābantur hæc omnia,
66. quæ quīcumque audierant, in animō repōnēbant, cōgitantēs, ‘quidnam futūrus esset ille puer?’ Atque eī Dominī manus aderat.

67. Zacharīās autem pater ejus, Sānctō Spīritū plēnus, vāticinātus est hīs verbīs:
	68. “Grātēs Dominō Isrāēlītārum Deō,
		quī populī suī līberātiōnem prōcūret,
	69. ērigatque nōbīs cornū salūtis 
		in domō suī Dāvīdis,
	70. (quemadmodum prōmīserat
		prīscōrum ōre sānctōrum suōrum vātum),
	71. quō vindicēmur ab hostibus nostrīs,
		et ex omnium manū quī nōs ōdēre;
	72. ut ūtātur clēmentiā ergā majōrēs nostrōs,
		et suī sānctī fœderis recordētur,
	73. quī jūrejūrandō prōmīserit
		Abrahāmō patrī nostrō,
	74. datūrum sē nōbīs, ut intrepidē,
		ex hostium nostrōrum manū līberātī,
	75. ipsum cōram piē jūstēque cōlāmus,
		tōtō vītæ nostræ tempore.

	76. Et puer Suprēmī vātēs vocābere,
		præībis enim Dominō, parātum viās ejus,
	77. ad dandam salūtis cognitiōnem ejus populō,
		quod iīs venia datur peccātōrum,
	78. per intimam Deī nostrī misericordiam
		quā nōs exaltō vīsit ortus,
	79. quī appāreat iīs quī in tenebrīs et ātrā nocte dēgunt,
		ad dīrigendōs pedēs nostrōs in viam pācis.”

80. Puer autem crēscēbat, et spīritū cōnfirmābātur, ac in dēsertīs agēbat ūsque ad diem, quā Isrāēlītīs ostenderētur.


CAPUT II
1. Per id tempus dēcrētō prōmulgātum est ab Augustō Cæsare, ut cēnsērētur tōtus orbis,
2. quī prīmus cēnsus habitus est Quirīnō prætōre Syriæ.
3. Igitur cum omnēs ad profitendum in suam quisque cīvitātem proficīscerentur,
4. ascendit etiam Jōsēphus ex Galilæā, ex oppidō Nazarētha, in Jūdæam, in Dāvīdis oppidum, quæ Bēthlehēma vocātur, quod esset ipse Dāvīdicæ domūs atque familiæ,
5. ut profitērētur ūnā cum Marīā dēspōnsā sibi uxōre prægnante.
6. Accidit autem, ut dum illīc sunt, illa exāctō ad pariendum tempore,
7. fīlium suum pareret prīmōgenitum, quem fasciīs involvit, et in præsæpī reclīnāvit, quod iīs in dēversōriō locus nōn esset.

8. Erant pāstōrēs in eādem regiōne excubantēs, et nocturnīs vigiliīs ovīle suum cūstōdientēs,
9. quibus ecce Dominī angelus astitit, eōsque Dominī splendor circumfulsit, et magnō timōre perterritōs,
10. sīc est angelus allocūtus: “Nē timēte. Ēn ego vōbīs enim ingentem nūntiō lætitiam, tōtī populō futūram.
11. Vidēlicet vōbīs hodiē nātum esse servātōrem, quī est Chrīstus Dominus, in oppidō Dāvīdis.
12. Atque hoc vōbīs signum erit: inveniētis īnfantem fasciīs involūtum, jacentem in præsæpī.”

13. Et repentē exstitit cum angelō cælestium cōpiārum multitūdō, Deum laudantium, et ita dīcentium:

	14. “Glōria in suprēmīs Deō,
		et in terrā pāx, ergā hominēs benevolentia.”

15. Deinde ubi ab iīs discessērunt in cælum angelī, pāstōrēs illī cohortātī sunt invicem, ut Bēthlehēmam peterent, et vīserent quid reī accidisset, quod Dominus sibi dēclārāsset.

16. Itaque celeriter profectī, invēnērunt Marīam et Jōsēphum, et jacentem in præsæpī īnfantem,
17. quō vīsō, prædicārunt quid sibi dē puerō illō dictum fuisset.
18. Ac quotquot audiērunt, ea mīrātī sunt, quæ iīs ā pāstōribus dicta sunt.
19. Marīa vērō eās rēs omnēs observābat, cum animō suō perpendēns.
20. Rediērunt autem pāstōrēs Deum celebrantēs atque collaudantēs, propter ea omnia quæ et audīverant, et quemadmodum iīs prædictum fuerat, vīderant.

21. Postquam diēs octō ad circumcīdendum puerum complētī sunt, nuncupātum ejus est nōmen Jēsūs, quod nuncupātum fuerat ab angelō, priusquam in uterō conciperētur.

22. Complētīs autem eōrum pūrificātiōnis diēbus, ex lēge Mōsis tulērunt eum Hierosolymam, ut Dominō sisterent
23. (quemadmodum in Dominī lēge scrīptum est, ‘scīlicet omnem marem, quī vulvam aperuisset, Dominō sacrum esse dīcendum’),
24. utque mūnus cōnferrent, quemadmodum in Dominī lēge dictum est: “pār turturum, aut duōs pīpiōnēs.”

25. Erat tum Hierosolymæ homō nōmine Simeōn, quī homō jūstus erat, et religiōsus, exspectāns Isrāēlītārum cōnsōlātiōnem, et Sānctō Spīritū præditus.
26. Huic fuerat Sānctī Spīritus ōrāculō dictum, nōn prius esse mortem sēnsūrum, quam Dominī Chrīstum vīdisset.
27. Is īnstīnctū Spīritūs vēnit in fānum, atque ubi intulērunt parentēs puerum Jēsum, ut dē eō ex lēgis rītū facerent,
28. ipse cum suīs ulnīs excēpit, Deōque grātiās ēgit hīs verbīs:

	29. “Nunc dīmittis tuum mē, Domine,
		secundum prōmissiōnem tuam placidē.
	30. Quandōquidem vīdī meīs oculīs salūtem tuam,
		31. quam omnibus expositam populīs parāstī:
	32. lūmen gentibus patefaciendum,
		et tuōrum Isrāēlītārum glōriam.”

33. Mīrābantur autem ejus pater atque māter, ea quæ dē eō dīcēbantur,
34. iīsque fausta precātus Simeōn, ejus mātrem Marīam sīc affātus est: “Scītō hunc multōrum vel cāsuī vel resurrēctiōnī in Isrāēlītīs dēstinātum esse, et signum fore cui contrādīcātur.
35. Quīn tuum quoque animum penetrābit gladius, ut patefīant multārum mentium cōgitātiōnēs.”

36. Erat autem Anna vātēs, Phanuēlis fīlia, ex Aseriānā tribū, quæ multum ætāte prōvecta, vīxerat annōs cum virō septem ā virginitāte suā.
37. Eratque eadem vidua annōrum circiter quattuor et octōgintā, quæ ex fānō nōn discēdēbat, jejūniīs precibusque noctēs et diēs Deum colēns.
38. Hæc eādem hōrā supervēnit, et Dominō grātiās agere, dēque eō loquī cœpit omnibus, quī Hierosolymīs līberātiōnem exspectābant.

39. Et illī omnibus ex lēge Dominī perāctīs rediērunt in Galilæam, in oppidum suum Nazarētham.
40. Puer vērō crēscēbat, et spīritū cōnfirmābātur, sapientiāque replēbātur, eīque aderat Deī grātia.

41. Proficīscēbantur autem ejus parentēs quotannīs Hierosolymam fēstīs Paschæ.
42. Igitur dum jam erat annōrum duodecim, cum illī Hierosolymam ex mōre fēstōrum ascendissent,
43. diēsque perēgissent, iīs revertentibus remānsit puer Jēsūs Hierosolymæ.
44. Id quod ignōrantēs ejus parentēs, eum in comitātū esse ratī, postquam iter ūnīus diēī fēcērunt cœpērunt eum inter cognātōs et familiārēs conquīrere,
45. eōque nōn inventō, revertērunt Hierosolymam eum quæsītum.
46. Accidit autem ut post trīduum eum in fānō invēnerint, inter magistrōs sedentem, eōsque audientem ac interrogantem.
47. Stupēbant autem omnēs eum audientēs, ejus acūmen, ac respōnsiōnēs.
48. Atque eō vīsō attonitī sunt illī, eumque sīc est allocūta māter: “Nāte, cūr nōbīs ita fēcistī? Ēn pater tuus et ego tē dolentēs quærēbāmus.”

49. At ille: “Quōrsum mē quærēbātis?” inquit iīs. “An nesciēbātis, mihi agenda esse meī patris negōtia?”
50. At illī, quid ille sibi dīxisset, nōn intellēxērunt.

51. Et ille cum iīs dēscendit, vēnitque Nazarētham, et iīs erat mōrigerus. Ejus autem māter eās rēs omnēs animō observābat.
52. Et Jēsūs sapientiā, et ætāte, et grātiā, tum apud Deum prōficiēbat, tum apud hominēs.


CAPUT III
1. Annō autem imperiī Tiberiī Cæsaris decimō quīntō, Pontiō Pīlātō Jūdææ prætōre, Hērōde Galilææ tetrarchē, Philippō ejus frātre Itūrææ et Trachonitidis regiōnis tetrarchē, et Lysāniā Abylenæ tetrarchē,
2. pontificibus Annā et Caiāphā, habitus est ā Deō sermō ad Jōhannem Zacharīæ fīlium in sōlitūdine.
3. Isque vēnit per omnem Jordānis ōram, ēmendātiōnis vītæ baptisma pūblicātum, ad peccātōrum veniam.
4. Quemadmodum in vātis Ēsāiæ effātōrum librō scrīptum est, dum dīcit:

	“Vōx clāmantis in sōlitūdine:
	‘Præparāte Dominī viam,
		rēctās facite sēmitās ejus.
	5. Omnis et vallis complēbitur,
		et mōns collisque dēprimētur,
	et prāva in rēcta,
		et asperæ viæ redigentur in plānās.
	6. Aspicientque mortālēs omnēs dīvīnam salūtem.’”

7. Dīcēbat igitur hominum vulgō, quī proficīscēbantur ut ab eō baptīzārentur: “Vīperīna prōgeniēs, quis vōs summōvit futūram īram fugere?
8. Ēdite ergō dignōs corrēctā vītā frūctūs, nēve velītis apud vōs sīc cōgitāre, ‘patrem habēmus Abrahāmum.’ Dīcō enim vōbīs, posse Deum ex hīs lapidibus Abrahāmō suscitāre nātōs.
9. Jam vērō secūris arborum rādīcī admōta est. Itaque omnis arbor bonum frūctum nōn ēdēns, excīdenda et in ignem est conjicienda.”

10. Et ā vulgō sīc interrogātus: “Quid ergō agēmus?”

11. Respondit iīs in hunc modum: “Quī duās habet tunicās, impertiat nōn habentī, et quī habet cibāria, itidem faciat.”

12. Vēnērunt item pūblicānī ut lavārentur, eīque dīxērunt: “Magister, quid agēmus?”

13. Quibus ille: “Nihil amplius,” inquit, “exigite, quam quantum vōbīs præscrīptum est.”

14. Interrogārunt eum etiam mīlitēs hīs verbīs: “Et nōs quid agēmus?”

Quibus ille: “Nēminem,” inquit, “concutite, nēve calumniāminī, et vestrīs este stīpendiīs contentī.”

15. Dubitante autem populō, omnibusque dē Jōhanne animō cōgitantibus, num is esset Chrīstus,
16. Jōhannēs sīc est omnēs allocūtus: “Ego quidem aquā vōs baptīzō, sed adventat quīdam ita mē præstantior, ut ego dignus nōn sim quī ejus calceōrum solvam corrigiam. Is vōs Sānctō Spīritū et igne baptīzābit.
17. Habet autem in manū vannum suam, arcamque suam perpūrgābit, et frūmentum in horreum suum comportābit, paleam autem ignī cremābit inexstīnctō.”
18. Ita multa etiam alia monēns, populum īnstituēbat.

19. At Hērōdēs tetrarchēs, cum ab eō dē Hērōdiade, suī frātris uxōre, dēque tot quæ committēbat, sceleribus arguerētur,
20. hoc īnsuper ad omnia alia adjēcit: quod Jōhannem in carcerem conclūsit.

21. Accidit autem, ut baptīzātō omnī populō, nec nōn Jēsū baptīzātō, ac ōrante, aperīrētur cælum,
22. dēscenderetque Spīritus Sānctus corporeā speciē, quasi columba, in eum, et exsisteret dē cælō vōx dīcēns: “Tū es meus cārissimus fīlius; tū mihi acceptus es.”

23. Incipiēbat autem Jēsūs annōrum esse ferē trīgintā,

	Jōsēphī (ut putābātur) fīlius,
		Ēlis fīliī,
	24. Mathātī fīliī, Lēvis fīliī, Melchis fīliī,
		Jannæ fīliī, Jōsēphī fīliī,
	25. Mattathīæ fīliī, Āmōsī fīliī, Naumī fīliī,
		Essis fīliī, Naggæ fīliī,
	26. Maathī fīliī, Mattathīæ fīliī, Semeis fīliī,
		Jōsēphī fīliī, Jūdæ fīliī,
	27. Jōhannæ fīliī, Rēsiæ fīliī, Zorobabēlis fīliī,
		Salathiēlis fīliī, Niris fīliī,
	28. Melchis fīliī, Addis fīliī, Cosamī fīliī,
		Elmadamī fīliī, Hērīs fīliī,
	29. Hiesōnis fīliī, Eliezēris fīliī, Jōrēmī fīliī,
		Matthæ fīliī, Lēvis fīliī,
	30. Simeōnis fīliī, Jūdæ fīliī, Jōsēphī fīliī,
		Jōnāmī fīliī, Ēliacīmī fīliī,
	31. Meleæ fīliī, Menamī fīliī, Mathathāmī fīliī,
		Nāthanī fīliī, Davīdis fīliī,
	32. Īsæī fīliī, Obēdīs fīliī, Boozī fīliī,
		Salmōnis fīliī, Naassōnis fīliī,
	33. Aminadābī fīliī, Arāmī fīliī, Esrōmī fīliī,
		Phāris fīliī, Jūdæ fīliī,
	34. Jācōbī fīliī, Isaācī fīliī, Abrahāmī fīliī,
		Tharæ fīliī, Nachōris fīliī,
	35. Sarūchī fīliī, Ragāvī fīliī, Phalecī fīliī,
		Hebris fīliī, Salæ fīliī,
	36. Caīnānis fīliī, Arphaxātī fīliī, Sēmī fīliī,
		Nōæ fīliī, Lamechī fīliī,
	37. Mathusalæ fīliī, Ēnōchī fīliī, Jarēthī fīliī,
		Maleleēlis fīliī, Caīnānis fīliī,
	38. Ēnōsī fīliī, Sēthī fīliī, Ādāmī fīliī,
		Deī fīliī.


CAPUT IV
1. Jēsūs vērō Sānctō Spīritū plēnus, reversus est Jordāne, et Spīritūs īnstīnctū āctus in sōlitūdinem,
2. ac quadrāgintā diēs tentātus est ā diabolō, per quōs diēs cum nihil comēdisset, et iīs fīnītīs tandem ēsurīret,
3. dīxit eī diabolus: “Sī Deī fīlius es, jubē huic lapidī ut fīat pānis.”

4. Cui Jēsūs respondēns: “Scrīptum est,” inquit, “‘nōn sōlō pāne vīvere hominem, sed etiam eō omnī quod ex ōre Deī proficīscitur.’”

5. Tum diabolus eum in excelsum montem subdūxit, et eī omnia mundī rēgna mōmentō temporis ostendit,
6. eumque sīc allocūtus est diabolus: “Hanc ego omnem potestātem, eōrumque glōriam omnem tibi dabō. Nam ea mihi trādita est, ita ut cuicumque velim, eam dōnem.
7. Quod sī tū mē cōram adōrāveris, erunt omnia tua.”

8. At Jēsūs eī respondēns: “Abī ex cōnspectū meō, Satanā,” inquit. “Scrīptum est enim: ‘Dominum Deum tuum adōrātō, eumque sōlum colitō.’”

9. Dūxit item eum Hierosolymam, et in templī pinnīs collocāvit, atque ita allocūtus est: “Sī Deī fīlius es, jacē tē ipsum hinc deorsum.
10. Nam ita scrīptum est:
	‘Angelīs suīs dē tē mandābit,
		ut tē cūstōdiant,
	11. manibusque sustineant,
		nē pedibus in lapidēs impingās.’”


12. At Jēsūs sīc eī respondit: “Dictum est: ‘Dominum Deum tuum nē tentātō.’”

13. Et diabolus, perāctā omnī tentātiōne, ab eō discessit ad tempus.

14. Jēsūs vērō vī Spīritūs rediit in Galilæam, dīmānāvitque ejus fāma per tōtam regiōnem fīnitimam.
15. Et ipse docēbat in eōrum collēgiīs, ab omnibusque celebrābātur.

16. Vēnit autem Nazaretham, ubi fuerat ēducātus, et ingressus (ut erat eī mōs) diē Sabbatī in collēgium, surrēxit ad legendum.
17. Trāditus est autem eī vātis Ēsāiæ liber, quō librō explicātō, repperit locum, ubi sīc scrīptum erat:
	18. “Spīritū Dominī præditus sum,
		quandōquidem mē ūnxit,
	mē ad læta pauperibus nūntianda mīsit,
		ad medicandum mente frāctīs,
	ad ēdīcendam captīvīs lībertātem,
		et cæcīs vīsum,
	ad calamitōsōs in lībertātem ēmittendōs,
		19. ad ēdīcendum favōrābilem Dominī annum.”

20. Deinde plicātō librō, et ministrō trāditō, resēdit. Et omnium in collēgiō oculīs in eum intentīs,
21. cœpit iīs dīcere, ‘id scrīptum hodiē esse audientibus iīs comprobātum.’

22. Atque omnēs dē eō testābantur, et ōrātiōnis grātiam mīrābantur, quæ ex ejus ōre mānābat, ac ita dīcēbant: “Nōnne hic est Jōsēphī fīlius?”

23. Et ille: “Omnīnō,” inquit iīs, “mihi dīcētis hoc prōverbium: ‘Mēdice cūrā tē ipsum.’ ‘Quæ Capharnāī facta audīvimus, fac etiam hīc in tuā patriā.’
24. Hoc vōbīs cōnfirmō,” inquit, “nūllum vātem acceptum esse in suā patriā.
25. Atque hoc ā mē certō sīc habētōte: multæ viduæ erant Ēliæ temporibus apud Isrāēlītās, cum cælō per trēs annōs et sex mēnsēs clausō, exstitit gravis famēs per tōtam terram.
26. Et tamen ad eārum nūllam missus est Ēliās, sed tantum ad Sarephtham Sīdōnium oppidum, ad mulierem viduam.
27. Et multī erant sub Ēlisæō vāte leprōsī apud Isrāēlītās, et tamen nūllus eōrum pūrgātus et, sed tantum Naaman Syrus.”

28. Hæc audientēs omnēs in collēgiō, īrā plēnī surrēxērunt,
29. eumque ex oppidō ējēcērunt, et ūsque ad montis cacūmen (in quō cōnstrūctum erat eōrum oppidum) dūxērunt, ut eum præcipitārent.
30. At ille per mediōs dīgressus abiit.

31. Et Capharnāum Galilææ oppidum dēgressus, docēbat eōs Sabbatīs.
32. Atque illī ejus doctrīnam stupēbant, quippe cujus in ōrātiōne inesset auctōritās.

33. Erat autem in collēgiō homō habēns impūrī dæmoniī spīritum, quī magnā vōce sīc exclāmāvit:
34. “Heu, quid tibi nōbīscum reī est, Jēsū Nazarēne? Vēnistī perditum nōs? Nōvī tē quis sīs—Sānctus Deī.”

35. At Jēsūs eum objūrgāvit: “Obmūtēsce,” inquit, “et ex istō exī.” Tum dæmonium, illō in medium prōstrātō, exiit ex eō, nihilque læsit eum.

36. Quā rē attonitī omnēs, inter sēsē hunc in modum colloquī: “Quæ est hæc ōrātiō, quod cum auctōritāte potentiāque spīritibus immundīs ita imperat, ut exeant?”
37. Atque ejus fāma in omnia fīnitimæ regiōnis loca dīmānābat.

38. Dīgressus autem ex collēgiō, intrāvit in Simōnis domum. Labōrābat autem Simōnis socrus gravī febre. Itaque illī eum prō eā rogārunt.
39. Et ille suprā eam astāns, febrem objūrgāvit, et febris eam relīquit. Atque illa continuō surrēxit, iīsque ministrāre cœpit.

40. Occidente autem sōle, omnēs quīcumque variīs morbīs ægrōtōs habēbant, eōs ad eum addūcēbant, et eōs ille, impositīs ūnīcuique manibus, sānāvit.
41. Exībant etiam ex multīs dæmonia, ita clāmantia: “Tū es Chrīstus, Deī Fīlius.” Sed objūrgāns ille, nōn sinēbat ea dīcere, ‘sē scīre eum esse Chrīstum.’

42. Deinde ortā diē, dīgressus, concessit in dēsertum locum, eumque vulgō quærentēs hominēs, ad eum vēnērunt, eumque nē ab ipsīs discēderet retinēbant.
43. At ille iīs dīxit, ‘oportēre sē aliīs quoque cīvitātibus nūntiāre Deī rēgnum, ad id enim sē esse missum.’

44. Ita per Galilææ collēgia prædicābat.


CAPUT V
1. Cum autem hominum turba dīvīnī sermōnis audiendī grātiā eī incumberet, ad Gēnesarēthicum lacum astantī,
2. cōnspicātus duo nāvigia ad lacum stantia (dē quibus dēgressī piscātōrēs rētia lavābant) cōnscendit nāvigiōrum alterum, quod Simōnis erat,
3. eumque monuit ‘ut paulum ā terrā summovēret,’ resēditque, et hominum turbam ex nāvigiō docēre cœpit.

4. Deinde factō loquendī fīne, Simōnī jussit, ‘ut in altum subdūceret, utque sua rētia laxārent ad prædam.’

5. Cui Simōn respondit: “Præceptor, tametsī tōtam noctem labōrantēs nihil cēpimus, tamen ad tuum dictum laxābō rēte.”

6. Atque eō factō, tantam piscium multitūdinem conclūsērunt, ut disrumperētur eōrum rēte.
7. Itaque sociīs innuērunt, quī in alterō erant nāvigiō, ut sē adjūtum venīrent. Quī ubi vēnērunt, utramque nāvem adeō replēvērunt, ut eæ summergerentur.

8. Eō vīsō, Simōn Petrus ad ejus genua sē abjēcit, et, “Discēde ā mē,” inquit, “nam ego nocēns homō sum, Domine.”
9. Erat enim stupōre correptus tum ipse tum omnēs ejus comitēs, ob piscium quam cēperant prædam.
10. Similiter et Jacōbus ac Jōhannēs, Zebedæī fīliī, quī erant Simōnī sociī.

At Jēsūs Simōnī dīxit: “Nē metue; deinceps hominēs capiēs.”
11. Deinde illī dēductīs ad terram nāvibus, eum, relictīs omnibus, secūtī sunt.

12. Cum esset autem in quōdam oppidō, ecce vir quīdam leprā scatēns, quī vīsō Jēsū prōnus accidit, eumque sīc ōrāvit: “Domine, sī vīs, potes mē pūrgāre.”

13. Et ille porrēctā manū eum tetigit, et, “Volō,” inquit; “pūrgātor!” Et prōtinus ab eō lepra discessit.

14. Ille autem eī præcēpit nē cui dīceret. “Sed ī ostēnsum tē sacerdōtī, et ob tuī pūrgātiōnem lībātō quod præcēpit Mōsēs, ut sit iīs testimōniō.”

15. Incrēbrēscente autem sermōne dē eō, ingēns ad eum conveniēbat hominum multitūdō, ut audīrent, et ab eō ā suīs morbīs sānārentur.
16. Ipse vērō in dēserta loca sēcēdēbat, ac supplicābat.

17. Quōdam autem diē cum docēret, assīdentibus Pharisæīs, ac lēgis perītīs, quī passim ex Galilææ et Jūdææ vīcīs, et ā Hierosolyma convēnerant, cumque Dominī vīs in illīs sānandīs adesset,
18. virī quīdam ferēbant in lectō hominem, quī erat sīderātus, eumque cōnābantur intrōferre, et eī prōpōnere.
19. Cumque nōn invenīrent quā eum intrōferrent propter turbam, cōnscēnsō tēctō, per tēgulās eum, ūnā cum lectulō, in medium dēmīsērunt ante Jēsum.

20. Et ille, vidēns eōrum fīdūciam, dīxit eī: “Homō, ignōscuntur tibi tua peccāta.”

21. At scrībæ et Pharisæī cœpērunt hunc in modum cōgitāre: “Quis est hic, quī tam impia loquātur? Quis ignōscere peccāta potest, nisi sōlus Deus?”

22. Et Jēsūs, cognitīs eōrum cōgitātiōnibus, sīc eōs affātus est: “Quid cōgitātis cum vestrīs animīs?
23. Utrum facilius est dīcere, ‘Ignōscuntur tibi peccāta tua,’ an dīcere, ‘Surge et ambulā’?
24. Atquī ut intellegātis potestātem habēre Fīlium Hominis in terrā ignōscendī peccāta, tibi dīcō,” inquit sīderātō, “surge, et sublātō lectulō tuō, ī domum tuam.”
25. Atque ille continuō in eōrum cōnspectū surrēxit, et eō, in quō jacēbat, lectulō sublātō, abiit domum suam, Deum laudāns.
26. Eā rē attonitī omnēs Deum collaudāre, metūque replērī, dīcentēs ‘sēsē hodiē incrēdibilia vīdisse.’

27. Posteā ēgressus, et pūblicānum Lēvim nōmine cōnspicātus ad pūblicānōrum mēnsam sedentem, dīxit eī: “Sequere mē.”
28. Et ille, relictīs omnibus, surrēxit, eumque secūtus est.

29. Fēcit autem eī celebre convīvium Lēvis domī suæ, ubi cum ingēns pūblicānōrum aliōrumque cum iīs epulantium turba foret,
30. fremēbant scrībæ et Pharisæī contrā ejus discipulōs, hujusmodī verbīs: “Cūr cum pūblicānīs et improbīs cibum et pōtiōnem sūmitis?”

31. Quibus respondit Jēsūs in hunc modum: “Nōn egent valentēs medicō, sed quibus male est.
32. Nōn vēnī vocātum īnsontēs, sed sontēs, ad frūgem.”

33. Illī vērō sīc eī dīxērunt: “Quī fit ut Jōhannis discipulī crēbrō jejūnent, ac precibus ūtantur, itidem et Pharisæōrum; tuī vērō epulentur atque pōtent?”

34. Quibus ille: “Potestisne efficere,” inquit, “ut quī nūptiās celebrant, dōnec iīs spōnsus adest, jejūnent?
35. Sed veniet tempus, cum spōnsō prīvābuntur, atque eō quidem tempore jejūnābunt.”

36. Dīcēbat item iīs hanc collātiōnem: “Nēmō novæ vestis pittacium adhibet veterī vestī, aliōquī et novam scinderet, nec veterī quadrāret ex novā pittacium.
37. Neque quisquam condit vīnum novum in utrēs veterēs, aliōquī rumperet vīnum novum utrēs, et ipsum efflueret, et utrēs perīrent.
38. Sed vīnum novum in novōs utrēs condendum est, ita fit ut ambō cōnserventur.
39. Neque vērō quisquam pōtō vetere, prōtinus vult novum, dīcit enim ‘vetus esse melius.’”


CAPUT VI
1. Accidit autem, ut cum Sabbatō secundō prīmō iter per sata faceret, vellerent ejus discipulī spīcās, manibusque cōnfricātās comederent.
2. Quibus Pharisæōrum quīdam sīc dīxērunt: “Cūr facitis quod Sabbatīs facere nōn licet?”

3. At Jēsūs iīs respondēns: “Illudne nōn lēgistis,” inquit, “quod fēcerit Dāvīd, cum ēsurīret ipse et ejus comitēs?
4. Ut in Deī ædem ingressus, apposititiōs pānēs sūmpserit, comēderitque, et suīs dederit comitibus, quibus tamen vēscī nōn licet, nisi sōlīs sacerdōtibus.
5. Dominus est Fīlius Hominis,” inquit iīs, “etiam Sabbatī.”

6. Accidit autem etiam aliō Sabbatō, ut in collēgium ingressus docēret, ubi cum homō esset dexterā manū tābidā,
7. observābant eum scrībæ et Pharisæī, an in Sabbatō cūrāret, ut crīmen adversus eum invenīrent.
8. At ille eōrum cōgitātiōnēs intellegēns, dīxit hominī siccam habentī manum: “Surge, et stā in mediō.” Cumque ille surrēxisset et stāret,
9. dīxit Jēsūs illīs: “Interrogābō vōs, utrum Sabbatīs benefacere liceat an malefacere, vītam servāre an perdere?”
10. Deinde omnēs illōs circum intuitus, dīxit hominī: “Porrige manum tuam.” Quod postquam ille fēcit, reddita est ejus manus tam sāna, quam erat altera.
11. At illī furōris plēnī, colloquī inter sēsē, ‘quid Jēsū facerent.’

12. Per eōs autem diēs profectus est in montem ad ōrandum, et per nox ōrāvit.
13. Deinde ortō diē, discipulōs suōs convocāvit, ex iīsque duodecim ēlēgit, quōs etiam Apostolōs nōmināvit:
14. Simōnem, quem etiam Petrum nōmināvit, et Andrēam ejus frātrem; Jācōbum et Jōhannem; Philippum et Bartholomæum;
15. Matthæum et Thōmam; Jācōbum Alphæī fīlium, et Simōnem nōmine Zēlōtam;
16. Jūdam Jācōbī frātrem, et Jūdam Iscariōtam, eum quī fuit prōditor.

17. Cum hīs dēgressus, stetit in campestrī locō, nec nōn ejus discipulōrum grex et ingēns hominum multitūdō, ex omnī Jūdæā, et Hierosolymā, et Tyriā Sīdōniāque ōrā, quī vēnerant ut eum audīrent, et ā suīs morbīs cūrārentur;
18. item quī ab impūrīs spīritibus vexābantur. Atque illī sānābantur,
19. eumque vulgus omne tangere cōnābātur, sīquidem vīs ab eō proficīscēbātur, quæ sānābat omnēs.

20. Atque ille conjectīs in discipulōs suōs oculīs, sīc dīcere:
	“Beātī pauperēs,
		nam vestrum est Deī rēgnum.
	21. Beātī quī nunc ēsurītis,
		nam saturābiminī.
	Beātī quī nunc plōrātis,
		nam rīdēbitis.
	22. Beātī eritis, cum vōs ōderint hominēs,
		et sēparābunt, et convīciābuntur,
		vestrumque nōmen tamquam malum
	propter Fīlium Hominis abjicient.
		
	23. “Gaudēte tum, et exsultāte; scītōte enim, grandem vōbīs esse mercēdem in cælīs. Eōdem enim modo faciēbant vātibus majōrēs eōrum.
		
	24. “Vērum væ vōbīs dīvitibus,
		sīquidem jam habētis vestrum sōlātium.
	25. Væ vōbīs quī plēnī estis,
		nam ēsuriētis.
	Væ vōbīs quī nunc rīdētis,
		nam lūgēbitis, atque plōrābitis.
	26. Væ vōbīs cum vōbīs bene dīcunt omnēs hominēs;
		idem enim faciēbant falsīs vātibus majōrēs eōrum.

27. “Sed vōbīs hoc dīcō, audītōrēs: Amāte inimīcōs vestrōs, bene facite iīs quī vōs ōdēre,
28. bene precāminī iīs quī vōbīs imprecantur, et prō iīs ōrāte quī vōs afficiunt injūriā.
29. Ferientī tibi mālam, præbē etiam alteram, et auferentem tuum pallium, nē ā tunicā quidem prohibē.
30. Quīn omnibus ā tē petentibus datō, et ab auferente tua nē repete.
31. Ac quemadmodum vultis ut vōbīs aliī faciant, ita et vōs iīs facitōte.

32. “Quod sī vestrōs amātōrēs amātis, quæ vōbīs dēbētur grātia? cum etiam improbī suōs amātōrēs amant.
33. Item, sī iīs benefacitis quī vōbīs benefaciunt, quæ vōbīs grātia dēbētur, cum vel improbī īdem faciant.
34. Et sī iīs commodātis, ā quibus vōs mūtuum beneficium spērātis, quæ vōbīs dēbētur grātia? cum etiam improbī commodent improbīs, ut paria recipiant.
35. Enimvērō amāte vestrōs inimīcōs, et benefacite et commodāte, nihil inde spērantēs, et vōbīs mercēs erit grandis, eritisque Suprēmī fīliī, quī sit ergā ingrātōs ac malōs benignus.
36. Este igitur misericordēs, ut vester etiam Pater est misericors.

37. “Nē jūdicāte, et nōn jūdicābiminī. Nē damnāte, et nōn damnābiminī. Remittite et vōbīs remittētur.
38. Dōnāte, et vōbīs dōnābitur. Vōbīs mēnsūra bona, cōnferta, concussa, ac superfluēns in sinum dōnābitur; eādem enim mēnsūrā quā mētiēminī, remētiētur vōbīs.”

39. Dīcēbat autem iīs similitūdinem: “Potestne cæcus cæcum dūcere? Nōnne ambō in foveam cadent?
40. Nōn est discipulus suprā magistrum suum, quīn præclārē cum quoque agitur, sī eādem condiciōne est quā ejus magister.

41. “Quid autem cernis festūcam in tuī frātris oculō, et trabem in tuō ipsīus oculō nōn animadvertis?
42. Aut quī potes dīcere frātrī tuō: ‘Frāter, sine ut extraham festūcam quæ est in oculō tuō,’ ipse trabem, quæ in oculō tuō est, nōn cernēns? Histriō, extrahe prius trabem ex oculō tuō, tum dēmum cernēs ut festūcam extrahās, quæ est in tuī frātris oculō.

43. “Nūlla enim nec bona arbor est, quæ tætrum ferat frūctum, nec arbor mala, quæ bonum ferat frūctum.
44. Nam ex suō quæque frūctū arbor cognōscitur. Nōn enim ex spīnīs colliguntur fīcūs, nec ex rubō vindēmiātur ūva.
45. Vir bonus ex bonā suī cordis cellā bonum prōfert; itemque vir malus ex malā suī cordis cellā malum prōfert, utpote cum ex ejus cordis redundantiā loquātur ejus os.

46. “Quid vērō mē vocātis, ‘Domine, Domine,’ cum quæ ego dīcō nōn faciātis?
47. Quisquis ad mē venit, meaque dicta et audit et exsequitur, dēmōnstrābō vōbīs cui sit similis.
48. Est similis hominī domum cōnstruentī, quī altē fodit, et fundāmentum in petrā jacit. Deinde sī accidit inundātiō, quamvīs torrēns in domum illam impingat, eam tamen convellere nequit, quippe in petrā fundātam.
49. Quī vērō audit, nec exsequitur, similis est hominī quī domum in terrā fīne fundāmentō cōnstrūxit, in quam domum sī torrēns irruit, ea prōtinus corruit, et ingentem trahit ruīnam.”


CAPUT VII
1. Postquam omnem ōrātiōnem suam audiente populō absolvit, ingressus est Capharnāum.
2. Cujusdam autem centuriōnis servus adeō graviter labōrābat, ut jamjam obitūrus esset, quem servum ille in pretiō habēbat.
3. Itaque audiēns dē Jēsū, mīsit ad eum Jūdæōrum senātōrēs ōrātum, ut suum servum sānātum venīret.
4. Et illī Jēsum aggressī sēdulō rogant, ita dīcentēs: “Dignus est cui tū id præstēs,
5. amat enim gentem nostram, idemque nōbīs collēgium cōnstrūxit.”
6. Jēsūs vērō cum iīs profectus est.

Cumque jam domō nōn procul abesset, centuriō, missīs ad eum amīcīs, sīc monuit: “Domine, nē labōrā, nōn enim sum dignus cujus tū tēctum subeās,
7. ideōque mihi ipsī ad tē veniendum nōn putāvī. Sed jubē verbō, et sānābitur puer meus.
8. Nam ego quoque, quī homō sum alterīus potestātī subjectus, et mīlitibus præsum, sī cui dīcō, ‘Vāde,’ vādit; sī aliī, ‘Venī,’ venit; sī servō meō, ‘Fac hoc,’ facit.”

9. Hīs audītīs Jēsūs mīrātus est eum, et conversus, sequentī hominum multitūdinī dīxit: “Scītōte mē nē in Isrāēlītīs quidem tantam invēnisse fidem.”
10. Igitur domum reversī quī fuerant missī, ægrōtum servum invēnēre sānum.

11. Accidit postrīdiē ut proficīsceret in oppidum nōmine Naīm, comitantibus eum frequentibus ejus discipulīs, et ingentī hominum turbā.
12. Atque ut oppidī portæ appropinquāvit, ecce efferēbātur mortuus, ūnicus mātrī fīlius, eīque viduæ comitante eam frequente oppidānōrum turbā.
13. Eā vīsā, miserātus eam Dominus, dīxit eī: “Nē plōrā.”

14. Deinde ad feretrum accessit, et id tetigit, cumque restitissent quī portābant, dīxit: “Adolēscēns, inquam tibi, surge.”
15. Tum mortuus sēdit, loquīque cœpit, atque ille eum mātrī suæ trādidit.
16. Indē omnēs metū correptī, Deum collaudāre, dīcentēs, ‘magnum apud ipsōs ortum esse vātem, Deumque suōrum cūram habēre.’
17. Atque is sermō dē eō tōtam Jūdæam fīnitimamque regiōnem pervāsit.

18. Hæc omnia Jōhannī suī discipulī nūntiārunt.
19. Et Jōhannēs advocātōs duōs quōsdam suōrum discipulōrum, mīsit ad Jēsum, quī ita dīcerent: “Tūne is es quī ventūrus est, an alium exspectēmus?”

20. Igitur hominēs Jēsum aggressī, dīxērunt: “Jōhannēs Baptista nōs ad tē mīsit, ut ita dīcerēmus, ‘Tūne is es quī ventūrus est, an alium exspectēmus?’”

21. At Jēsūs eādem hōrā multōs ā morbīs miseriīsque et malīs spīritibus cūrāvit, multōsque cæcōs vīsū dōnāvit.
22. Deinde illīs in hæc verba respondit: “Īte renūntiātum Jōhannī quæ vīderītis ac audīverītis: Cæcī cernunt, claudī gradiuntur, leprōsī pūrgantur, surdī audiunt, mortuī resurgunt, pauperēs ēvangelium docentur,
23. et beātus est quī in mē nōn offenderit.”

24. Deinde dīgressīs Jōhannis nūntiīs, cœpit ad vulgus hominum ita dīcere dē Jōhanne: “Ad quid spectandum profectī estis in sōlitūdinem? Arundinem ventō agitātam?
25. Sed quid spectātum profectī estis? Hominem mollibus indūtum vestibus? At quī splendidō vestītū et dēliciīs ūtuntur, dēgunt in rēgiīs.
26. Sed ad quid videndum profectī estis? Vātem? Immō vērō, inquam vōbīs, etiam plūs quam vātem.
27. Is est dē quō scrīptum est:
	“‘Ego tibi meum præmissūrus sum nūntium,
		quī tibi viam præparet.’

28. “Hoc enim vōbīs dīcō: Major in mulierum prōgeniē, vātēs Jōhanne Baptistā nūllus est, et tamen quī in Deī rēgnō minimus est, major est eō.”

29. Hōc audītō, populus omnis et pūblicānī Deum collaudārunt, Jōhannis baptismate baptīzātī.
30. At Pharisæī et lēgis perītī, Deī cōnsilium (quantum in sē fuit) rescidērunt, ab illō nōn baptīzātī.

31. Et Dominus: “Cui igitur reī,” inquit, “hujus nātiōnis hominēs comparābō, et cui sunt similēs?
32. Similēs sunt, ut cum puerī in forō manentēs, aliī ad aliōs clāmant in hunc modum: 
	“‘Nōs vōbīs fistulā cecinimus,
		et nōn saltāstis;
	vōbīs lūximus,
		et nōn plōrāstis.’
33. Vēnit enim Jōhannēs Baptista, quī nec pānem comēdit, nec vīnum bibit, et dīcitis ‘eum habēre dæmonium.’
34. Vēnit Fīlius Hominis, quī et comēdit et bibit: et dīcitis ‘hominem esse edācem, vīnōsumque, et pūblicānōrum ac improbōrum amīcum.’
35. Ita suīs omnibus aliēna est sapientia.”

36. Rogāvit autem eum Pharisæōrum quīdam, ut sēcum epulārētur, itaque ille in Pharisæī domum ingressus accubuit.
37. Tum mulier quædam in urbe, eaque impudīca, quod eum in Pharisæī ædibus epulārī intellēxerat, unguentī alabastrum ferēns,
38. eī ā tergō flēns, astitit ad pedēs, cœpitque ejus pedēs lacrimīs rigāre, et capitis suī capillīs abstergēre, ac deōsculārī, et unguentō ungere,
39. quō vīsō Pharisæus, quī eum invītāverat, sīc apud sēsē cōgitāvit: “Hīc sī vātēs esset, cognōsceret quæ quālisque fēmina sit, quæ eum attrectat, est enim impudīca.”

40. At Jēsūs sīc eum contrā allocūtus est: “Simōn, habeō quod tibi dīcam.”

Cui ille: “Dīc, magister,” inquit.


41. “Duo dēbitōrēs erant cuidam crēditōrī, quōrum alter quīngentōs dēbēbat dēnāriōs, alter quīnquāgintā.
42. Iī quoniam solvendō nōn erant, ille utrīque condōnāvit. Dīc igitur, uter eōrum plūs eum amābit?”

43. Cui Simōn respondēns: “Is opīnor,” inquit, “cui plūs condōnāvit.”

Et ille: “Rēctē jūdicās.”

44. Deinde ad fēminam conversus: “Vidēs hanc fēminam?” inquit Simōnī. “Tū mihi domum tuam ingressō, nē aquam quidem ad lavandōs pedēs meōs dedistī; at ea pedēs meōs et lacrimīs rigāvit, et suī capitis capillīs extersit.
45. Tū mihi ōsculum nōn dedistī; ea vērō, ex quō sum ingressus, mihi pedēs deōsculārī nōn dēstitit.
46. Tū nec oleō mihi caput ūnxistī; at ea unguentō mihi pedēs etiam ūnxit.
47. Quamobrem sīc habētō, eī ejus peccāta, quæ multa sunt, ignōscī quoniam multum amāvit. Cui vērō paulum ignōscitur, paulum amat.

48. “Ignōscuntur tibi peccāta,” inquit eī.

49. At convīvæ apud sēsē cōgitāre cœpērunt, ‘quisnam is esset, quī etiam peccāta ignōsceret?’

50. Et ille ad mulierem: “Tua tē fidēs servāvit,” inquit; “abī salva.”
