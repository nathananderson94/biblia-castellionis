LIBER: Ēvangelium Auctōre Mārcō

CAPUT I
1. Initium ēvangeliī Jēsū Chrīstī, Deī Fīliī,
2. ut scrīptum est in vātibus:

	“Ego tibi meum præmittam nūntium,
		quī tibi viam præparet.
	3. Vōx clāmantis in sōlitūdine:
	‘Parāte viam Dominī;
		dīrigite sēmitās ejus.’”

4. Baptīzābat Jōhannēs in sōlitūdine, et ēmendātiōnis vītæ baptisma pūblicābat ad peccātōrum veniam.
5. Ad eumque proficīscēbātur tōta Jūdæa regiō, ac Hierosolymītānī, et ab eō baptīzābantur omnēs in Jordāne fluviō, cōnfitentēs peccāta sua.
6. Erat autem Jōhannēs indūtus camēlīnīs pilīs, lateribus pelliceō cingulō cīnctīs, vescēbāturque locustīs et melle silvestrī.
7. Atque hujusmodī verbīs pūblicē docēbat: “Venit quīdam post mē, adeō mē præstantior, ut ego nōn sim dignus quī ejus calceōrum corrigiam prōnus solvam.
8. Ego quidem vōs aquā baptīzāvī, at is vōs Sānctō Spīritū baptīzābit.”

9. Accidit autem ut per eōs diēs venīret Jēsūs ā Nazarēthā Galilææ, isque ā Jōhanne baptīzātus est in Jordāne,
10. quī Jōhannēs simul ac ex aquā ēgressus est, vīdit cælum findī, et Spīritum quasi columbam dēscendere in eum.
11. Exstititque vōx ex cælō: “Tū es meus cārissimus fīlius, quī mihi acceptus es.”

12. Statimque Spīritus eum ēgit in sōlitūdinem,
13. ibique fuit in sōlitūdine diēs quadrāgintā, tentātusque est ā Satanā, eratque cum ferīs, et eī ministrābant angelī.

14. Postquam autem captus est Jōhannēs, vēnit Jēsūs in Galilæam, dīvīnīque rēgnī ēvangelium pūblicāvit,
15. dīcēns, ‘complētum esse tempus, et īnstāre Deī rēgnum, corrigerent sē, et ēvangeliō crēderent.’

16. Ambulāns autem apud Galilææ lacum, vīdit Simōnem et Andrēam ejus frātrem, jacientēs in lacum rētia, erant enim piscātōrēs.
17. Et Jēsūs dīxit iīs: “Venīte post mē, et efficiam ut sītis hominum piscātōrēs.”
18. Atque illī cōnfestim, relictīs suīs rētibus, eum secūtī sunt.

19. Inde paululum prōgressus vīdit Jācōbum Zebedæī fīlium, et Jōhannem ejus frātrem, quī et ipsī in nāvī reficiēbant fundās,
20. eōsque prōtinus vocāvit, atque illī patre suō Zebedæō in nāvī cum mercēnāriīs relictō, eum subsecūtī sunt.

21. Profectī sunt autem Capharnāum, atque ille continuō ingressus Sabbatīs in collēgium docet,
22. illīs ad ejus doctrīnam attonitīs, quippe quī eōs docēret ut potestāte præditus, nōn ut scrībæ.
23. Erat autem in eōrum collēgiō homō impūrum habēns spīritum, quī sīc exclāmāvit:
24. “Heu, quid tibi nōbīscum reī est, Jēsū Nazarēne? Vēnistī perditum nōs? Sciō tē quis sīs—Sānctus Deī.”

25. At Jēsūs eum increpuit, dīcēns: “Obmūtēsce, et ex istō migrā.”

26. Tum illum spīritus impūrus lacerāvit, et ingentī cum clāmōre exiit ex eō,
27. id quod admīrātī sunt omnēs, ita ut inter sēsē disceptārent, ‘quidnam id esset? quænam ea foret nova doctrīna? quod per potestātem etiam impūrīs spīritibus imperāret, iīque eī pārērent.’
28. Itaque dīmānāvit celeriter ejus fāma in omnia Galilæa fīnitima.

29. Simul ac autem ex collēgiō ēgressī sunt, vēnērunt in ædēs Simōnis et Andrēæ, cum Jācōbō et Jōhanne.
30. Socrus autem Simōnis jacēbat febrīcitāns, id quod illī eī statim dīxērunt.
31. Atque ipse eam aggressus, ejus manū prehēnsā allevāvit; eaque prōtinus līberāta febre, coepit iīs ministrāre.

32. Sub vesperum autem, occidente sōle, afferēbantur ad eum omnēs male affectī, ac furiōsī,
33. tōtaque cīvitās convēnerat ad forēs.
34. Atque ille multōs, quī variīs morbīs vexābantur, sānāvit, et multa dæmonia ējēcit, neque sinēbat dīcere dæmonia, ‘sē scīre eum esse Chrīstum.’

35. Māne autem, multā adhūc nocte, surrēxit exiitque Jēsūs, et abiit in dēsertum locum, atque illīc ōrābat.
36. Quem cōnsecūtī Simōn et ejus comitēs,
37. eumque nactī, dīcunt eī ‘eum ab omnibus conquīrī.’

38. Quibus ille: “Eāmus,” inquit, “in fīnitima oppidula, ut illīc quoque prædicem. Hāc enim dē causā profectus sum.”
39. Itaque pūblicē docēbat in eōrum collēgiīs per tōtam Galilæam, et dæmonia ējiciēbat.

40. Aggressus autem eum leprōsus, congenuclāns, hujusmodī verbīs rogāvit: “Sī vīs, potes mē pūrgāre.”

41. Et Jēsūs miseritus, illum porrēctā manū tetigit: “Volō,” inquit eī; “pūrgātor.”
42. Et simul eō locūtō, discessit ab illō lepra, isque pūrgātus est.

43. Eī autem interminātus, eum prōtinus ējēcit,
44. et, “Vidē,” inquit, “nē cui quid dīcās, sed ī ostēnsum tē sacerdōtī, et offer ob tuī pūrgātiōnem quæ præcēpit Mōsēs, ut iīs essent testimōniō.”
45. At ille ēgressus, coepit multa prædicāre, et rem ita dīvulgāre, ut Jēsūs nōn jam posset palam in urbēs ingredī, sed forīs dēsertīs in locīs esset, cum quidem ad eum venīrētur undique.


CAPUT II
1. Cum autem rūrsus post aliquot diēs ingressus esset Capharnāum,
2. ubi audītum est eum esse domī, prōtinus tam multī convēnērunt, ut eōs nē vestibulum quidem caperet.
3. Ad quōs cum verba faceret, veniunt ad eum quīdam membrīs captum ferentēs, quī ā quattuor portābātur,
4. quī cum ad eum accēdere propter hominum turbam nōn possent, dētēxērunt tēctum ubi erat ille, factōque forāmine, dēmīsēre grabātum in quō jacēbat sīderātus.
5. Eōrum vīsā fīdūciā, Jēsūs dīcit sīderātō: “Nāte, ignōscuntur tibi peccāta tua.”

6. Erant autem scrībārum quīdam illīc sedentēs, quī cum suīs animīs sīc cōgitābant:
7. “Quis fit, ut hic ita loquātur impiē? Quis potest ignōscere peccāta, nisi ūnus Deus?”

8. Tum Jēsūs, cum prōtinus animō suō eōs sīc sēcum cōgitāre cognōvisset, dīxit iīs: “Quid ista cōgitātis cum vestrīs animīs?
9. Utrum facilius est: dīcere sīderātō, ‘Ignōscuntur tibi peccāta,’ an dīcere, ‘Surge, et tolle grabātum tuum et ambulā’?
10. Atque ut sciātis potestātem habēre Fīlium Hominis ignōscendī in terrīs peccāta,
11. tibi dīcō,” inquit sīderātō, “surge, et sublātō grabātō tuō, abī domum tuam.”
12. Atque ille prōtinus surrēxit, sublātōque grabātō exiit cōram omnibus, adeō ut omnēs attonitī Deum collaudārent, ‘sēsē nihil umquam tāle vīdisse’ cōnfitentēs.

13. Profectus est autem rūrsus ad lacum, et ad eum omnēs vulgō veniēbant, isque eōs docēbat.
14. Præteriēns autem Jēsūs, cōnspicātus Lēvim Alphæī fīlium, ad pūblicānōrum mēnsam sedentem, dīcit eī: “Sequere mē.” Atque ille surrēxit, eumque secūtus est.

15. Accidit autem ut Jēsū in illīus ædibus convīvante, cum multī pūblicānī et improbī cum eō, ejusque discipulīs accumberent (erant enim multī quī eum secūtī fuerant),
16. scrībæ et Pharisæī, eō vīsō cum pūblicānīs et improbīs cibum capiente, quærerent ex ejus discipulīs, ‘quī fieret ut cum pūblicānīs et improbīs cibum pōtiōnemque sūmeret?’

17. Quō audītō, Jēsūs dīxit iīs: “Nōn egent valentēs medicō, sed male affectī. Nōn vēnī vocātum īnsontēs, sed sontēs ad frūgem.”

18. Cum solērent autem Jōhannis et Pharisæōrum discipulī jejūnāre, eum hujusmodī verbīs convēnērunt: “Quī fit ut Jōhannis et Pharisæōrum discipulī jejūnent, tuī discipulī nōn jejūnent?”

19. Quibus Jēsūs: “Possuntne quī nūptiās celebrant,” inquit, “dum iīs spōnsus adest jejūnāre? Quamdiū habent mēcum spōnsum, nōn possunt jejūnāre.
20. Sed veniet tempus, cum iīs spōnsus auferētur, quō quidem tempore jejūnābunt.

21. “Neque vērō quisquam pannī rudis pittacium assuit veterī vestīmentō. Aliōquī novum illud ejus supplēmentum auferret veteris partem, atque ita dēterior fieret fissūra.
22. Neque quisquam vīnum novum in veterēs utrēs recondit. Aliōquī rumperet utrēs vīnum novum, et vīnum effunderētur, et utrēs perderentur. Sed est vīnum novum in novōs utrēs condendum.”

23. Accidit autem ut eō per sata trānseunte, cum Sabbatī diēs esset, ejus discipulī iter facientēs spīcās vellerent.
24. Itaque Pharisæī dīxērunt eī: “Ēn, cūr faciunt Sabbatīs, quod nōn licet?”

25. Quibus ille: “Numquamne lēgistis,” inquit, “quid fēcerit Dāvīd, cum aliquandō egēret, et ēsurīret, ipse ejusque comitēs,
26. ut Deī domum ingressus, Abiāthāre pontifice, apposititiōs pānēs (quibus nōn nisi sacerdōtibus vescī fās est) comēderit, et suīs etiam comitibus impertīverit?
27. Sabbatum,” inquit iīs, “propter hominem factum est, nōn homō propter Sabbatum.
28. Itaque Dominus Fīlius est Hominis, etiam Sabbatī.”


CAPUT III
1. Ingressus est autem rūrsus in collēgium, ubi cum homō esset āridam habēns manum,
2. illī eum observābant, an Sabbatō eum sānāret, ut eum incūsārent.
3. Igitur ille hominī siccam habentī manum dīxit: “Surge in medium.”
4. Tum illōs alloquēns: “Licetne Sabbatīs benefacere, an malefacere? Vītam servāre, an interficere?”
5. Cumque illī tacērent, ille eōs īrātē circum intuitus, eōrum animī callum dolēns, dīcit hominī: Extende manum tuam. Atque ille extendit, eaque tam sāna reddita est, quam erat altera.
6. Pharisæī vērō ēgressī, prōtinus cum Hērōdiānīs cōnsilium dē eō perimendō cēpērunt.

7. At Jēsūs sēsē cum suīs discipulīs recēpit ad lacum, eumque ingēns hominum multitūdō ā Galilæā secūta est, et ā Jūdæā,
8. et ā Hierosolymīs, et ab Idūmæā, et ab agrō Transjordānīnō, Tyrōque et Sīdōnī fīnitimī, cum audīvissent quæ faceret, ad eum ingentī multitūdine vēnērunt.
9. Itaque ille suīs discipulīs mandāvit, ut sibi præstō esset nāvicula, propter turbam, nē ab illīs premerētur.
10. Multōs enim sānāverat, itaque ruēbant in eum, ut eum tangerent, quotquot erant in aliquō cruciātū.
11. Item spīritūs impūrī, cum eum aspexerant, accidēbant eī, et ita clāmābant: “Tū es Deī fīlius,”
12. quōs ille multum objūrgābat, nē sē manifēstum facerent.

13. Ascendit autem in montem, et advocāvit quōs voluit, atque ubi illī ad eum vēnērunt,
14. cōnstituit duodecim, quī sē comitārentur, et quōs ad pūblicē docendum dīmitteret,
15. quīque potestātem habērent cūrandī morbōs, et dæmonia ējiciendī.
16. Imposuit autem Simōnī nōmen Petrum,
17. itemque Jacōbum Zebedæī fīlium, et Jōhannem Jacōbī frātrem, quibus nōmina imposuit Boanergēs, hoc est tonitrūs fīliī,
18. et Andrēam, et Philippum, et Bartholomæum, et Matthæum, et Thōmam, et Jacōbum Alphæī fīlium, et Thaddæum, et Simōnem Cananītam,
19. et Jūdam Iscariōtam, eum ā quō prōditus est.

20. Deinde ubi domum vēnērunt, convēnit rūrsum multitūdō, adeō, ut nē cibum quidem capere possent.
21. Quō audītō, suī ad eum capiendum profectī sunt, dīcēbant enim, ‘eum esse īnsānum.’
22. Scrībæ autem, quī ā Hierosolymīs dēscenderant, dīcēbant eum habēre Beelzebūlem, et per dæmoniōrum prīncipem ēicere dæmonia.

23. At ille eōs advocātōs sīc est per similitūdinēs allocūtus: “Potestne Satanās Satanam ējicere?
24. Quod sī quod rēgnum ab sēsē dissīdet, id rēgnum stāre nōn potest.
25. Aut sī qua domus sēcum ipsa dissīdet, ea domus stāre nōn potest.
26. Quod sī Satanās sēcum ipse pugnat, ac dissīdet, stāre nequit, sed fīnem habēbit.
27. Nōn potest quisquam alicujus potentis supellectilem, in ejus ædēs ingressus, dīripere, nisi prius potentem illum vinciat, atque ita dēmum ejus ædēs dīripiat.
28. Certō scītōte, omnium hominum generī peccāta, et quæcumque maledicta dīxerint, ea esse ignōscenda.
29. Sed quī Sānctō Spīrituī male dīxerit, numquam assecūtūrus est veniam, sed obnoxius est suppliciō sempiternō.”
30. Quoniam dīcēbant, ‘eum immundum habēre spīritum.’

31. Vēnērunt autem ejus māter et frātrēs, forīsque manentēs cūrārunt eum arcessendum,
32. cum quidem eum circumsedēret hominum multitūdō. Cum igitur illī eī dīxissent, adesse forīs ejus mātrem, et frātrēs quī eum quærerent,
33. ille sīc iīs respondit: “Quæ est mea māter, meīque frātrēs?”
34. Tum circumspectīs discipulīs, quī sē circumsedēbant: “Ecce mea māter, inquit, meīque frātrēs.
35. Quisquis enim Deī voluntātī pāret, is meus frāter, et soror, et māter est.”


CAPUT IV
1. Rūrsus autem cœpit ad lacum docēre, tantaque ad eum convēnit hominum multitūdō, ut nāvem ingressus sedēret in lacū, et omnem multitūdinem, quæ apud lacum in terrā erat,
2. multa per similitūdinēs docēret, et inter docendum sīc iīs dīceret:
3. “Audīte! Profectus est aliquandō quīdam sator ad serendum.
4. Atque inter serendum accidit, ut aliud caderet apud viam, id quod comēdērunt āereæ volucrēs, quæ supervēnērunt.
5. Aliud cecidit in saxētum, ubi nōn multam habēbat humum, idque statim exortum est, quod profundam terram nōn habēret.
6. Deinde ortō sōle, æstuāvit, et quoniam rādīcem nōn habēbat, āruit.
7. Aliud cecidit in spīnās, quæ spīnæ crēvērunt, idque suffōcārunt, ita ut frūctum nōn ēdiderit.
8. Aliud cecidit in bonam terram, ēdiditque frūctum, quī tantō incrēmentō auctus est, ut extulerit partim cum trīgēsimō, partim cum sexāgēsimō, partim cum centēsimō.
9. Quī aurēs habet ad audiendum,” inquit iīs, “audiat.”

10. Cum autem seorsum esset, interrogārunt eum suī, cum duodecim, dē eā similitūdine.
11. Quibus ille: “Vōbīs datum est,” inquit, “rēgnī Deī arcānum nōsse. At cum illīs exterīs omnia per similitūdinēs aguntur,
12. ut 

	“‘aspiciant, neque videant,
		et audiant, nec intellegant,
	nē ad frūgem redeant,
		atque ita iīs ignōscantur peccāta.’

13. “An nescītis hanc similitūdinem?” inquit iīs. “Quō pactō vērō similitūdinēs omnēs cognōscētis?
14. Sator sermōnem serit.
15. Secundum viam autem ubi seritur sermō, iī sunt quī simul ac audīvērunt, venit Satanās, tollitque satum in eōrum animīs sermōnem.
16. Similiter quī in saxētum seruntur, iī sunt, quī cum sermōnem audiunt, eum prōtinus accipiunt cum lætitiā.
17. Vērum nōn habent in sēsē rādīcem, sed temporāriī sunt. Deinde ortā propter sermōnem calamitāte, aut īnsectātiōne, citō dīmoventur.
18. Quī autem in spīnās seruntur, iī sunt quī sermōnem audiunt,
19. sed superveniunt hujus vītæ cūræ, et dīvitiārum fallācia, reliquārumque rērum cupiditātēsque sermōnem ita suffōcant, ut sit īnfrūctuōsus.
20. At in bonam terram satī, iī sunt quī sermōnem, et audiunt et admittunt, et frūctum ferunt partim trīgēcuplum, partim sexāgēcuplum, partim centuplum.”

21. Item hoc dīxit iīs: “Numquid accenditur lucerna, ut sub modiō pōnātur, aut sub lectō? Nōn ut in candēlābrō pōnātur?
22. Nihil enim est tam occultum quod nōn sit patefaciendum, neque quidquam tam arcānē sit, quod nōn palam futūrum sit.
23. Sī quis aurēs ad audiendum habet, audiat.

24. “Vidēte quid audiātis,” inquit iīs. “Quā mēnsūrā mētiēminī, mētiendum vōbīs est, et vōbīs addētur audientibus.
25. Nam quī habet, eī dabitur, quī vērō nōn habet, etiam quod habet ēripiētur eī.”

26. Deinde dīcēbat: “Perinde est cæleste rēgnum, ac sī quis jaciat humī sēmen,
27. deinde dormiat, atque surgat noctēs et diēs, sēmenque germinet, et grandēscat, eō nesciente.
28. Nam terra, sponte suā parit, prīmum herbam, deinde spīcam, deinde plēnum in spīcā frūmentum.
29. Simul ac autem frūctus adolēvit, ille falcem immittit, quoniam messis adest.”

30. Item dīcēbat: “Cui assimilābimus rēgnum Deī? Aut quā id comparātiōne comparābimus?
31. Perinde est ac grānum sināpī, quod cum in terrā satum est, est quidem omnium terrestrium sēminum vel minimum.
32. Sed cum est satum, crēscit, fitque omnium maximum olerum, tantōsque rāmōs prōcreat, ut possint sub ejus umbrā āereæ volucrēs nīdulārī.”

33. Hujusmodī similitūdinibus multīs ad illōs verba faciēbat, prout audīre poterant.
34. Nec eōs absque similitūdine alloquēbātur, sed seorsum discipulīs suīs explicābat omnia.

35. Dīxit autem iīs illō diē sub vesperam: “Trājiciāmus.”
36. Itaque illī, omissā hominum multitūdine, eum admīsērunt, ut erat in nāvī, cum quidem aliæ quoque nāviculæ essent ūnā cum eō.
37. Exstitit autem tanta ventī procella, ut flūctūs adeō nāvem invāderent, ut ea jam replērētur,
38. cum esset ipse in puppī, super cervīcālī dormiēns. Igitur illī eum excitant, et: “Magister,” inquiunt, “nihilne hoc cūrās, quod perīmus?”

39. At ille expergēfactus, ventum objūrgāvit et lacuī dīxit: “Tacē! Obmūtēsce!” Itaque sēdātō ventō, magna tranquillitās exstitit.

40. Et ille: “Adeōne timidī estis?” inquit iīs. “Quī fit ut fīdūciam nōn habeātis?”

41. Illī vērō ingentī metū perculsī, dīcere inter sēsē: “Et quis est hic, ut eī ventus et lacus oboediant?”
