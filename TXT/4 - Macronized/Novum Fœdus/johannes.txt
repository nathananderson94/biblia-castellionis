LIBER: Ēvangelium Auctōre Jōhanne

CAPUT I
1. In prīncipiō erat Sermō, et Sermō erat apud Deum, et Deus erat is Sermō.
2. Is erat in prīncipiō apud Deum.
3. Omnia per eum facta sunt, et absque eō factum est nihil, quod factum sit.
4. In eō vīta erat, et vīta erat lūx hominum,
5. et lūx in tenebrīs lūcet, nec eam comprehendērunt tenebræ.

6. Fuit homō missus ā Deō, nōmine Jōhannēs.
7. Is vēnit ob testimōnium, ut dē lūce testārētur, ut omnēs per eum crēderent.
8. Nōn erat ille ipsa lūx, sed quī dē lūce testārētur.
9. Erat ipsa vēra lūx, quæ collūstrat omnem hominem veniēns in mundum.

10. In mundō erat, et mundus per eum factus fuit, et mundus eum nōn cognōvit.
11. In sua vēnit, et suī eum nōn accēpērunt.
12. Quīcumque autem eum accēpērunt, iīs eam potestātem dedit, ut Deī fīliī fierent, fidem habentibus ejus nōminī,
13. quī nōn ex sanguine, nec ex voluntāte carnis, nec ex voluntāte virī, sed ex Deō genitī sunt.

14. Et Sermō carō factus est, et apud nōs grātiæ vēritātisque plēnus habitāvit, ejusque splendōrem, ut ūnigenæ ā patre splendōrem aspeximus.

15. Dē eō testificātus est Jōhannēs, clāmāns hīs verbīs: “Hic est quem dīxī, quī post mē veniēns, ante mē fuit, quippe quī prior mē sit.”
16. Atque ex ejus plēnitūdine nōs omnēs sūmpsimus et grātiam prō grātiā.
17. Sīquidem lēx per Mōsem trādita est, grātia et vēritās per Jēsum Chrīstum contigit.
18. Deum nēmō vīdit umquam; ūnigena fīlius, quī est in sinū patris, is exposuit.

19. Atque hoc est Jōhannis testimōnium, tum cum mīsērunt Jūdæī Hierosolymā sacerdōtēs et Lēvītās, quī ex eō quærerent quis esset.
20. Atque ille cōnfessus est, neque negāvit; cōnfessus est ‘sē nōn esse Chrīstum.’
21. “Quid ergō?” inquiunt illī interrogantēs. “Ēlīās es tū?”

“Nōn sum,” inquit.

“Vātēs es tū?”

“Nōn,” inquit ille respondēns.

22. Et illī: “Quis es?” inquiunt eī, “ut respōnsum dēmus iīs quī nōs mīsērunt. Quid dē tē ipsō dīcis?”

23. “Ego sum,” inquit, “vōx in sōlitūdine clāmantis: ‘Corrigite Dominī viam,’ quemadmodum dīxit Ēsāiās vātēs.”

24. Tum quī erant missī (erant autem ex Pharisæīs) sīc eum interrogārunt:
25. “Quid ergō baptīzās, sī tū neque Chrīstus es, nec Ēliās, nec vātēs?”

26. “Ego aquā baptīzō,” inquit iīs respondēns Jōhannēs, “sed inter vōs adest, quem vōs nōn nōstis.
27. Is est quī et post mē venit, et ante mē fuit, cujus ego nōn sum dignus quī calceī corrigiam solvam.”

28. Hæc Bethabaræ facta sunt, trāns Jordānem, ubi baptīzābat Jōhannēs.

29. Postrīdiē aspicit Jōhannēs venientem ad sē Jēsum, et dīcit: “Ecce agnus Deī, quī mundī peccātum tollit.
30. Hic est dē quō dīxī: ‘Post mē venit vir, quī ante mē fuit, quippe prior mē.’
31. Equidem eum nōn nōveram, sed ut patefīat Isrāēlītīs, proptereā vēnī ego aquā baptīzātum.”

32. Atque hīs verbīs testificātus est Jōhannēs. “Vīdī Spīritum dēscendentem, velutī columbam dē cælō et super eō manentem.
33. Atque equidem nōn nōveram eum, sed quī mē ad aquā baptīzandum mīsit, is mihi sīc dīxit: ‘Super quem dēscendere et manēre Spīritum vīderis, is est quī Sānctō Spīritū baptīzat.’
34. Ego vērō et vīdī, et hunc esse Deī fīlium testātus sum.”

35. Postrīdiē rūrsus aderat Jōhannēs, nec nōn ejus discipulōrum duo,
36. et cōnspicātus ambulantem Jēsum, dīcit: “Ecce agnus Deī.”

37. Ejus verbīs audītīs, duo illī ejus discipulī Jēsum secūtī sunt.
38. Et Jēsūs conversus, et eōs sequentēs intuitus, dīxit iīs: “Quid quæritis?”

Cui illī: “Rabbi,” (quod perinde est ac sī dīcās “Magister”), “ubi manēs?”

39. “Venīte vīsum,” inquit iīs.

Et illī iērunt, et apud eum mānsērunt eum diem. Erat autem hōra circiter decima.

40. Erat Andrēās Simōnis Petrī frāter ūnus ex duōbus, quī cum audītō Jōhanne secūtī fuerant.
41. Is prior frātrem suum Simōnem nactus, dīcit eī: “Invēnimus Messīam” (quod verbum “Ūnctum” dēclārat).
42. Eumque dūxit ad Jēsum.

Eum intuitus Jēsūs ait: “Tū es Simōn Jōnæ fīlius. Tū vocābere Cēphās” (id verbum “Petrum” sonat.)

43. Posterō diē voluit Jēsūs in Galilæam proficīscī, et Philippum nactus, dīxit eī: “Sequere mē.”

44. Erat autem Philippus ā Bethsaidā, Andrēæ et Petrī urbe.
45. Philippus Nathanaēlem nactus, sīc alloquitur: “Quem scrīpsit Mōsēs in Lēge, et vātēs, invēnimus Jēsum Jōsēphī fīlium ā Nazarethā.”

46. Cui Nathanaēl: “Ā Nazarethā,” inquit, “potest aliquid bonum esse?”

Et Philippus: “Venī vīsum,” inquit eī.

47. Vīdit ejus venientem ad sē Nathanaēlem, et dē eō dīxit: “Ecce vērē Isrāēlīta, in quō dolus nōn est.”

48. Et Nathanaēl: “Unde mē nōstī?” inquit eī.

Cui Jēsūs respondēns: “Antequam tē Philippus vocāret,” inquit, “cum essēs sub fīcū, ego tē vidēbam.”

49. Tum Nathanaēl: “Rabbi,” inquit eum alloquēns, “tū es Deī fīlius; tū rēx es Isrāēlītārum.”

50. Et Jēsūs: “Quoniam tibi dīxī,” inquit eī, “tē ā mē sub fīcū esse vīsum, crēdis. Majōra hīs vidēbis.
51. Hoc vōbīs,” inquit eī, “etiam atque etiam cōnfirmō, futūrum esse ut apertum cælum videātis, et Deī angelōs ascendentēs et dēscendentēs ad Fīlium Hominis.”


CAPUT II
1. Tertiō autem diē nūptiæ factæ sunt Canæ in Galilæā, ubi et Jēsū māter erat,
2. et Jēsūs ejusque discipulī ad nūptiās vocātī sunt.
3. Cumque dēfēcisset vīnum, Jēsum māter sīc alloquitur: “Vīnum nōn habent.”

4. Cui Jēsūs: “Quid tum posteā, mulier? Nōndum vēnit hōra mea.”

5. Māter ministrōs monuit, ut ‘quod ille iīs jussisset, facerent.’

6. Erant illīc posita sex lapidea solia, ut ferēbat Jūdæōrum pūrificātiō, bīnārum ternārumve metrētārum capācia.
7. ‘Ea solia ut aquā replērent,’ jussit iīs Jēsūs. Cumque ad summum ūsque replēvissent,
8. jussit ut ‘nunc haurīrent, et convīviī magistrō ferrent.’ Atque illī tulērunt.

9. Ut vērō gustāvit convīviī magister factum ex aquā vīnum, ignārus unde esset (nam ministrī quidem sciēbant, quī aquam hauserant), spōnsum arcessit,
10. et sīc alloquitur: “Cum omnēs hominēs prīmum bonum vīnum appōnant, deinde pōtīs convīvīs dēterius, tū bonum vīnum hūcūsque servāstī.”

11. Hoc præbuit mīrāculōrum initium Jēsūs Canæ in Galilæā, suamque glōriam ostendit, et eī fidem habuērunt ejus discipulī.

12. Posteā dēscendit Capharnāum ūnā cum suā mātre, et frātribus, et discipulīs, atque illīc mānsēre nōn multōs diēs.

13. Cumque īnstāret Jūdæōrum Pascha, ascendit Hierosolymam Jēsūs,
14. et nactus in templō vēndentēs bovēs, et ovēs, et columbās, et nummulāriōs sedentēs,
15. factā ex lōrīs scuticā omnēs ējēcit ex fānō, ovēsque et bovēs et mēnsāriōrum æs effūdit, ēvertitque mēnsās,
16. et columbārum vēnditōribus dīxit: “Hæc auferte hinc, et ex meī patris domō nē facite mercātōriam domum.”
17. Recordātī sunt autem ejus discipulī, ita scrīptum esse: “Tuæ domūs studiō cōnficior.”

18. At Jūdæī sīc eum contrā allocūtī sunt: “Quod nōbīs exemplum præbēs, quī ista faciās?”

19. Quibus respondēns Jēsūs: “Dissolvite hoc templum,” inquit, “et ego tribus diēbus id excitābō.”

20. Et Jūdæī: “Quadrāgintā sex annīs cōnstrūctum est hoc templum,” inquiunt, “et tū id tribus diēbus excitābis?”
21. At ille dē suī corporis templō dīcēbat.
22. Itaque postquam ex mortuīs surrēxit, recordātī sunt ejus discipulī id eum illīs dīxisse, scrīptōque et Jēsū dictō crēdidērunt.

23. Cum autem Hierosolymīs esset in fēstō Paschæ, frequentēs in ejus nōmen crēdidērunt, videntēs quam mīra faceret.
24. At ipse Jēsūs nōn sē iīs crēdēbat, proptereā quod cognōscēbat omnēs.
25. Nec eī opus erat ut dē homine ā quōquam monērētur, quippe quī nōsset quid inesset in homine.


CAPUT III
1. Erat autem homō quīdam ex Pharisæīs, nōmine Nīcodēmus, Jūdæōrum prīmārius.
2. Is Jēsum noctū adiit, et eum sīc est allocūtus: “Magister, scīmus tē vēnisse doctōrem ā Deō. Nam ista tam mīranda facere, quæ tū facis, nēmō possit, nisi adsit eī Deus.”

3. Cui Jēsūs respondēns: “Hoc tibi etiam atque etiam cōnfirmō,” inquit, “quī dēnuō nātus nōn fuerit, eum nōn posse dīvīnum rēgnum vidēre.”

4. Et Nīcodēmus: “Quō pactō possit homō nāscī, quī sit senex? Numquid potest iterum in ventrem suæ mātris ingredī, atque nāscī?”

5. At Jēsūs eī respondēns: “Hoc tibi magnopere cōnfirmō, quī ex aquā et Spīritū nātus nōn fuerit, nōn posse in dīvīnum rēgnum intrāre.
6. Quod ex carne nātum est, carō est, et quod ex Spīritū nātum est, spīritus est.
7. Nōlī mīrārī quod tibi dīxerim, ‘vōbīs esse renāscendum.’
8. Ventus quōvīs flat, ejusque sonitum tū audīs, sed unde veniat, aut quō abeat, nescīs. Sīc est, quisquis ex Spīritū nātus est.”

9. At Nīcodēmus contrā: “Quō pactō possunt ista fierī?” inquit.

10. Cui respondēns Jēsūs: “Tū Isrāēlītārum doctor es, et hæc nescīs?
11. Hoc iterum atque iterum tibi cōnfirmō, nōs quod dīcimus, et testificāmur, id scīmus ac vīdimus, et tamen testimōnium nostrum nōn accipitis.
12. Sī cum terrestria vōbīs dīxerim, tamen nōn crēditis, quōmodo sī dīxerō cælestia, crēdētis?
13. Atquī nēmō cælum cōnscendit, nisi quī ex cælō dēscendit, Fīlius Hominis quī est in cælō.
14. Ac quemadmodum Mōsēs serpentem extulit in sōlitūdine, sīc oportet Fīlium Hominis extollī,
15. ut quisquis eī fidem habet, nōn pereat, sed vītam obtineat sempiternam.”

16. Sīc enim amāvit Deus mundum, ut Fīlium suum ūnicum dederit, ut quisquis in eum crēdat, nōn pereat, sed vītam obtineat sempiternam.
17. Nōn enim mīsit Deus Fīlium suum in mundum, ut mundum damnet, sed ut servētur per eum mundus.
18. Quī in eum crēdit, nōn damnābitur, quī vērō nōn crēdit, jam damnātus est, quod in ūnigenæ Deī fīliī nōmen nōn crēdiderit.
19. Hæc est autem damnātiō: quod cum vēnerit in mundum lūx, tenebrās magis quam lūcem amāverint hominēs, quippe quōrum prāva forent opera.
20. Quisquis enim vitiōsa facit, lūcem ōdit, nec in lūcem prōdit, nē ejus facta arguantur.
21. Sed quī vēra facit, is in lūcem prōdit, ut patefīant ejus opera, utpote facta dīvīnitus.

22. Posteā vēnit Jēsūs ūnā cum suīs discipulīs in Jūdæam terram, et illīc cum iīs dēgēns baptīzābat.
23. Jōhannēs vērō in ænōne prope Salim baptīzābat, quod ibi multa erat aqua, ventitābantque hominēs, et baptīzābantur.
24. (Nōndum enim erat conjectus in carcerem Jōhannēs.)
25. Ortā igitur quæstiōne inter Jōhannis discipulōs, et Jūdæōs, dē pūrificātiōne,
26. Jōhannem adiērunt, eumque sīc allocūtī sunt: “Magister, quī tēcum erat trāns Jordānem, cui tū testimōnium dedistī, eum scītō baptīzāre, et omnēs ad eum itāre.”

27. Et Jōhannēs ita respondit: “Nihil ūsūrpāre potest homō, nisi sit eī dē cælō datum.
28. Ipsī vōs testēs estis, mē dīxisse, ‘nōn esse mē Chrīstum, sed eī præmissum.’
29. Quī spōnsam habet, spōnsus est. Spōnsī item amīcus, quī eī astat, et eum audit, voluptātem ex spōnsī vōce capit. Hæc igitur mea voluptās explēta est.
30. Illum crēscere, mē dēcrēscere oportet.”

31. Quī supernē venit, suprā omnēs est; quī ā terrā est, is et terrestris est, et terrestria loquitur. Quī ā cælō venit, suprā omnēs est.
32. Quodque et vīdit et audīvit, id testātur, et tamen ejus testimōnium admittit nēmō.
33. Quī ejus testimōnium admittit, is vērācem esse Deum cōnsignat.
34. Quippe cum is quem Deus mīsit, Deī verba ēloquātur, utpote quem Deus sine modō Spīritū dōnet.
35. Amat Pater Fīlium, eīque omnia trādidit in manum.
36. Quī Fīliō fidem habet, vītam cōnsecūtūrus est sempiternam. Quī vērō Fīliō nōn pāret, is vītam nōn vidēbit, sed eī imminet īra dīvīna.


CAPUT IV
1. Ut igitur cognōvit Dominus Pharisæōs audīvisse Jēsum plūrēs facere discipulōs, et baptīzāre, quam Jōhannem
2. (quamquam Jēsūs ipse nōn baptīzābat, sed ejus discipulī),
3. relīquit Jūdæam, et rūrsus abiit in Galilæam.

4. Erat autem eī per Samarīam iter faciendum.
5. Itaque vēnit ad oppidum Samarīæ, nōmine Sychar, prope locum quem Jācōbus Jōsēphō fīliō suō dōnāvit,
6. ubi Jācōbī fōns erat. Igitur Jēsūs ex itinere fessus, ibi apud fontem resēdit, hōrā fermē sextā.

7. Vēnit mulier ā Samarīā haustum aquam. Et Jēsūs eī ita dīxit: “Dā mihi bibere.”
8. Ejus enim discipulī ierant in urbem, ut cibōs emerent.

9. Ac mulier Samarītāna sīc eī respondit: “Quī fit, ut tū Jūdæus ā mē muliere Samarītānā pōtum petās?” Nōn enim habent Jūdæī cum Samarītānīs commercium.

10. Et Jēsūs eī respondēns: “Sī Deī dōnum intellegerēs,” inquit, “et quisnam sit quī ā tē pōtum postulat, tū peterēs ab eō, tibique ipse daret aquam vīvam.”

11. Tum mulier: “Domine,” inquit eī, “neque tū haustrum habēs, et puteus est profundus. Unde igitur habēs istam aquam vīvam?
12. Num tū major es parente nostrō Jācōbō, quī nōbīs puteum trādidit, et hāc aquātiōne ūsus est tum ipse, tum ejus nātī atque pecora?”

13. Cui Jēsūs ita respondit: “Quisquis ex hāc aquā bibit, tamen rūrsum sitit,
14. sed quī ex aquā, quam ego eī dederō, biberit, is numquam sitiet, quīn aqua, quam eī dederō, fīet in eō fōns scatūriēns ad vītam æternam.”

15. Et mulier: “Domine, impertī mē istā aquā, nē sitiam, aut hūc haustūra veniam.”

16. Cui Jēsūs: “Ī ēvocātum virum tuum, et hūc venītō.”

17. “Nōn habeō virum,” inquit eī respondēns mulier.”

Et Jēsūs: “Rēctē dīcis, nōn habēre tē virum.
18. Quīnque enim virōs habuistī; nunc quem habēs nōn est tuus vir. Istud vērē dīxistī.”

19. Hīc mulier: “Domine,” inquit eī, “videō tē vātem esse.
20. Majōrēs nostrī in hōc monte Deum coluērunt, atquī vōs dīcitis Hierosolymīs esse locum, ubi sit colendus.”

21. Cui Jēsūs: “Mulier crēde mihi, adventat hōra, cum nec in hōc monte, nec Hierosolymīs patrem colētis.
22. Vōs quid colātis nescītis; nōs quid colāmus, scīmus, quippe quia salūs ā Jūdæīs est.
23. Sed adventat hōra, et nunc est, cum vērī cultōrēs Patrem in spīritū et vēritāte colent. Etenim pater ā tālibus sē colī postulat.
24. Spīritus est Deus, et quī eum colunt, in spīritū et vēritāte dēbent colere.”

25. Et mulier: “Sciō,” inquit eī, “ventūrum esse Messīam (quī ūnctus dīcitur.) Is cum vēnerit, rem omnem nōbīs explicābit.”

26. Et Jēsūs: “Ego is sum,” inquit eī, “quī tēcum loquor.”

27. Intereā supervēnērunt ejus discipulī, et eum cum fēminā loquī mīrātī sānē sunt. Nūllus tamen ‘quid quæreret’ aut ‘quid cum eā loquerētur’ percontātus est.

28. Igitur mulier, relictā suā situlā, urbem petiit, hominēsque monuit,
29. ‘ut hominem vīserent, quī sibi omnia facta sua dīxisset; fortasse eum esse Chrīstum.’
30. Itaque ex urbe ēgressī, vēnērunt ad eum.

31. Intereā sīc eum hortātī sunt ejus discipulī: “Magister, cape cibum.”

32. At ille: “Ego cibum habeō comedendum,” inquit iīs, “quem vōs nescītis.”

33. Ac quærentibus inter sēsē ejus discipulīs, ‘num quis eī cibum attulisset,’
34. Jēsūs sīc eōs alloquitur: “Mihi pāstus est, ejus voluntātem exsequī, quī mē mīsit, ejusque opus absolvere.
35. Vōs quidem dīcitis, ‘hinc ad quattuor mēnsēs futūram esse messem.’ At ego sīc vōbīs dīcō: ‘Ērigite oculōs, et rūra aspicite ut jam alba sint ad messem.’
36. Et messor mercēdem accipit, et sator frūgēs congerit ad vīctum perpetuum, ut sator simul gaudeat, et messor.
37. Nam in hoc dictum illud comprobātur: ‘Alius est quī serit, alius quī metit.’
38. Ego vōs mīsī ad metendum quod vōs nōn labōrāstis. Aliī labōrārunt; vōs in eōrum labōrem invāsistis.”

39. Ex eā autem urbe multī Samarītānōrum in eum crēdidērunt propter fēminæ sermōnem, testificantis, ‘eum sibi quidquid ipsa fēcisset dīxisse.’
40. Igitur ut ad eum vēnērunt Samarītānī, rogārunt ut apud sē manēret. Itaque mānsit illīc duōs diēs,
41. multōque plūrēs ob ejus sermōnem crēdidērunt,
42. mulierīque dīcēbant, ‘nōn sē jam propter ipsīus sermōnem crēdere; ipsōs enim audīvisse, scīreque eum vērē mundī Servātōrem esse Chrīstum.’

43. Deinde bīduō post illinc profectus, discessit in Galilæam.
44. Ipse enim Jēsūs testātus est, nūllum vātem in suā patriā in honōre esse.
45. Ut ergō vēnit in Galilæam accēpērunt eum Galilæī, ut quī omnia vīdissent quæ Hierosolymīs in fēstō fēcerat, nam et ipsī ad fēstum ierant.

46. Vēnit igitur Jēsūs rūrsus Canam Galilææ, ubi fēcerat ex aquā vīnum. Erat autem quīdam rēgius, cujus fīlius ægrōtābat Capharnāī.
47. Is audiēns Jēsum ex Jūdæā venīre in Galilæam, eum adiit, rogāvitque ut dēscenderet, suumque fīlium sānāret, nam jamjam moritūrus erat.

48. Et Jēsūs: “Nisi ostenta et mīrācula vīderītis,” inquit eī, “nōn sītis crēditūrī.”

49. At rēgius: “Domine,” inquit, “dēscende priusquam moriātur puer meus.”

50. Et Jēsūs: “Abī,” inquit; “vīvit tuus fīlius.”

Hīc Jēsū verbīs audītīs crēdidit homō, et discessit.
51. Jam vērō eō dēscendente, eī obviam factī ejus servī, nūntiārunt ‘ejus puerum vīvere.’
52. Eīque scīscitantī ‘quā hōrā melius habuisset,’ dīxērunt ‘prīdiē hōrā septimā līberātum fuisse febre.’

53. Cognōvit itaque pater eam ipsam hōram esse, quā eī dīxerat Jēsūs ‘ejus fīlium vīvere,’ crēdiditque, tum ipse, tum ejus ūniversa domus.

54. Hoc item alterum ostentum ēdidit Jēsūs, cum ex Jūdæā vēnisset in Galilæam.

