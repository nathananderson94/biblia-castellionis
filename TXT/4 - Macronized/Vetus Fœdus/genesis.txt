LIBER: Genesis


CAPUT I
1. Prīncipiō creāvit Deus cælum et terram.
2. Cum autem esset terra iners atque rudis, tenebrīsque offūsum profundum, et Dīvīnus Spīritus sēsē super aquās lībrāret,
3. jussit Deus, ut exsisteret lūx, et exstitit lūx.
4. Quam cum vidēret Deus esse bonam, lūcem sēcrēvit ā tenebrīs,
5. et lūcem “diem,” et tenebrās “noctem” appellāvit. Ita exstitit ex vespere et māne diēs prīmus.

6. Deinde jussit Deus, ut exsisteret liquidum inter aquās, quod aquam ab aquā disjungeret.
7. Fēcitque liquidum, quod dīvideret aquam, quæ subter liquidum est, ab eā, quæ super est.
8. Quō factō, liquidum “cælum” nuncupāvit. Ita exstitit ex vespere et māne diēs secundus.

9. Deinde jussit Deus, ut aqua, quæ sub cælō esset, ūnum in locum cōnflueret, ut appārēret siccum.
10. Quō factō, siccum “terram” nōmināvit, et aquæ affluentiam “mare.” Eamque rem bonam esse animadvertēns, 
11. jussit, ut pareret terra stirpēs, herbās frūgiferās et arborēs frūctiferās, quæ suō quæque in genere frūctum ēderent, et in quibus suum sēmen inesset in terrīs. Atque ita factum est.
12. Ēdiditque terra stirpēs, id est, herbārum frūgiferārum et arborum frūctiferārum genera, in quibus suum sēmen inesset. Quam etiam rem bonam esse animadvertit.
13. Ita exstitit ex vespere et māne diēs tertius.

14. Deinde jussit Deus, ut existerent lūmināria in liquidō cælō ad discernendum diem ā nocte, quæ et signa, et tempora, et diēs et annōs efficerent,
15. et in liquidō lūcentia cælō terrās collūstrārent. Id quod factum est.
16. Fēcitque Deus duo lūmināria magna—majus ad diēī, minus ad noctīs moderātiōnem. Tum etiam stēllās.
17. Eaque in liquidō cælō collocāvit, ad collūstrandās terrās,
18. et diem noctemque moderandam, lūcemque et tenebrās discernendās. Et hoc quoque vīdit esse bonum.
19. Ita exstitit ex vespere et māne diēs quārtus.

20. Deinde jussit Deus, ut aqua natātilēs ēderet animantēs, et volucrēs, quæ suprā terram per āerem volārent.
21. Creāvitque Deus ingentia cētē, et omne genus fluitantium animālium, et ālātārum volucrum, quæcumque ex aquā orīginem trahentia moventur. Quam rem cum vidēret esse bonam,
22. ea fēcundāvit hīs verbīs: “Fētificāte, multiplicāminī, replēte aquās in marī, et volucrēs multiplicentur suprā terrās.”
23. Ita exstitit ex vespere et māne diēs quīntus.

24. Deinde jussit Deus, ut ēderet terra animantium genera, vidēlicet pecorum, et serpentium, et terrestrium ferārum. Id quod factum est.
25. Fēcitque Deus dīversā genera terrestrium ferārum et pecorum, et omnium humī serpentium.


Quam rem cum vidēret esse bonam,
26. ita fātur: “Faciāmus hominem ad imāginem nostram, nostrī similem, quī dominētur piscibus aquātilibus, volucribus āeriīs, pecudibus, dēnique tōtī terræ, et quidquid in terrā movētur.
27. Itaque hominem Deus ad suī, id est, ad dīvīnam imāginem creāvit, scīlicet marem et fēminam,
28. quibus deinde fēcunditātem dedit, sīc eōs alloquēns: “Fētificāte, multiplicāminī, replēte terram, eamque subigite. Et in piscēs aquātilēs, volucrēsque āeriās, et omnēs, quæ in terrīs moventur, bēstiās imperium habēte.

29. “Ēn ego vōbīs trādō,” inquit, “omnēs herbās, quæ sunt in omnī terræ solō frūgiferæ, omnēsque arboreō fētū præditās arborēs, sēmen parientēs, quibus ad alimōniam ūtāminī.
30. Bēstiīs autem terrestribus omnibus, āerisque volucribus, et quæcumque vītālī spīritū animāta moventur in terrīs, hīs omnem herbārum viriditātem ad pāstum dō.”

31. Hīs effectīs, animadvertit Deus omnia, quæcumque fēcerat, esse admodum bona. Ita exstitit ex vespere et māne diēs sextus.


CAPUT II
1. Ita perfectī sunt cælī et terra, eōrumque omnēs cōpiæ.
2. Absolvitque Deus diē septimō suum, quod fēcerat, opus, et diē septimō ab omnī opere ā sē effectō fēriātus est.
3. Ideōque septimum diem faustum sacrumque fēcit, quod in eō ab omnī opere, quod creāverat fēceratque, fēriātus esset.


4. Ortus quidem et creātiō cælī et terræ sīc habet. Cum terram cælumque fēcisset Jōva Deus,
5. nūllā adhūc in terrīs plantā terrestrī, nūllā adhūc herbā exortā, (quippe cum neque Jōva Deus pluisset in terram, neque homō esset ad humum colendam,)
6. exhālāvit ex terrā vapor, quī ūniversum ejus solum irrigāvit.
7. Hominem autem Jōva Deus, cum ex terræ pulvere fōrmāvisset, et in ejus nārēs spīritum vītālem īnspīrāvisset, ex quō esset animāns homō effectus,
8. eum in pōmāriō, quod in Ēdēne ad orientem cōnsēverat, collocāvit.
9. Prōcreāverat autem Jōva Deus ex terrā cum omnis generis arborēs, et ad adspectum pulchrās, et ad vescendum accommodās, tum arborem vītālem in mediō pōmāriō, arboremque scientiæ bonī atque malī.

10. Ex Ēdēne autem, mānābat flūmen ad pōmārium irrigandum, et inde fissum ēvādēbat in capita quattuor,
11. quōrum ūnī nōmen est Phisōn, quod flūmen tōtam obit Hevilam, ubi aurum est.
12. (Est autem ejus regiōnis aurum probātissimum; ubi etiam bdellium, et onyx gemma.)
13. Alterum flūmen Gehōn vocātur, quod omnem æthiopiam peragrat.
14. Tertium Tigris dīcitur. Fluit in orientem, quā est Assyria. Quārtum est Euphrātēs.

15. In hoc pōmārium Ēdēnis Jōva Deus hominem addūxit, ibique eum cōnstituit, ut id coleret et tuērētur.
16. Eīque ita præcēpit: “Omnibus pōmāriī arboribus vesceris,
17. præter arborem scientiæ bonī atque malī, nam sī eā vesceris, moriēre.”

18. Dīxerat autem Jōva Deus: “Nōn convenit Ādāmum esse sōlum. Faciam eī adjūmentum accommodātum.”

19. Nam cum ad eum bēstiās omnēs terrestrēs, quās ex terrā fōrmāverat, omnēsque āeriās volucrēs addūxisset, ut vidēret quōmodo eās nuncupāret, ut quō quamque animantium nōmine Ādāmus appellāsset, id esset ejus nōmen.
20. Cumque imposuisset Ādāmus nōmina pecoribus, volucribus terrestribusque bēstiīs omnibus, ipsī Ādāmō adjūmentum idōneum nōn suppetēbat.

21. Quamobrem artissimō eum somnō Jōva Deus cōnsōpīvit, eīque ūnam ex costīs dētrāxit, ex quā costā (compressō in ejus locum corpore)
22. mulierem cōnstrūxit, eamque addūxit ad Ādāmum.

23. Tum Ādāmus: “Nunc dēmum,” inquit,
	“Os dē ossibus meīs, 
		et carō dē carne meā est. 
	Hæc vocābitur ‘mulier,’ 
		quia sūmpta dē virō est.”

24. Itaque vir, relictō suō patre atque mātre, adhærēbit uxōrī suæ, coalēscentque in ūnam carnem.

25. Cēterum cum essent Ādāmus et ejus conjūnx ambō nūdī, tamen nihil ērubēscēbant.


CAPUT III
1. Serpēns autem, quī esset omnium terrestrium bēstiārum, quās Jōva Deus fēcerat, versūtissimus, mulierem hīs verbīs aggressus est: “Cūrnam vetuit vōs Deus vescī omnibus arboribus pōmāriī?”

2. Cui mulier: “Frūctibus arborum pōmāriī vescī nōbīs licet,
3. sed frūctum arboris, quæ est in mediō pōmāriō, Deus nōs vescī, aut tangere vetuit, nē morte plēctāmur.”

4. Et serpēns: “Nēquāquam morte multābiminī,” inquit.
5. “Sed scit Deus, sī dē eō comēderitis, tum oculōs vōbīs apertum īrī, atque ita vōs fore quasi deōs, scientēs bonī atque malī.”

6. Hīc mulier, cum vidēret arborem esse et ad vescendum accommodam, et oculīs grātam, et ad discendum optābilem, sūmpsit dē frūctū ejus comēditque, et prætereā suō quoque virō dedit, quī et ipse comēdit.
7. Tum, apertīs eōrum oculīs, ambō animadvertērunt sē esse nūdōs. Cōnsertīsque fīculneīs foliīs, fēcērunt sibi subligācula.

8. Deinde audītā Jōvæ Deī vōce in pōmāriō inambulantis ad auram diēī, Ādāmus et ejus uxor sēsē ex ejus cōnspectū in mediās pōmāriī arborēs abdidērunt.
9. Sed Jōva Deus Ādāmum inclāmāns: “Ubi es?” inquit.

10. Cui ille: “Audītā per pōmārium tuā vōce, territus, utpote nūdus, abscondī mē.”

11. Et ille: “Quis ostendit tibi, tē esse nūdum? Numnam dē arbore, dē quā tibi præcēperam nē comederēs, comēdistī?”

12. Cui Ādāmus: “Quam tū mihi mulierem attribuistī, ea mihi dē arbore dedit, et ego comēdī.”

13. Et Jōva Deus mulierī: “Cūr tū istud fēcistī?”

Cui mulier: “Ā serpente dēcepta comēdī.”

14. Tum Jōva Deus ad serpentem ita loquitur: “Quoniam istud fēcistī,

	“Eris omnium terrestrium bēstiārum 
		tum cicurum tum ferārum 
		exsecrābilissima. 
	In ventrem ambulābis, 
		pulveremque comedēs, 
		quamdiū vīvēs. 
	15. Quīn eās inimīcitiās 
		inter tē et mulierem, 
		interque tuum et ejus sēmen conciliābō, 
	ut illud tibi caput, 
		tū illī calcem illīdās.”

16. Deinde ad mulierem:

	“Ego tē multīs dolōribus,” inquit, “ærumnīsque afficiam. 
		Tū nātōs cum dolōre pariēs, 
	et pendēbis ā virō tuō, 
		tibique ipse imperābit.”

17. Deinde ad Ādāmum: “Quia uxōrī tuæ mōrem,” inquit, “gerēns, dē arbore comēdistī, cujus ego tibi ēsū interdīxeram,

	“Erit humus īnfēlīx propter tē, 
		quærēsque ex eā vīctum labōriōsē 
		per omnem vītam.
	18. Cum ipsā intereā carduōs tibi prōcreābit, et sentēs, 
		tūque terrestribus herbīs vesceris.
	19. Cum vultus tuī sūdōre 
		vīctum tolerābis, 
	dōnec redeās in humum, 
		ex quā ortūs es. 
	Nam pulvis es, 
		et in pulverem redībis.”

20. Imposuit autem Ādāmus suæ conjugī nōmen Ēva, quod vīventium omnium māter fuit.

21. Et Jōva Deus tunicās Ādāmō et ejus uxōrī fēcit pelliceās, quibus eōs induit.
22. Deinde ipse sīc loquitur: “Cum homō quasi ūnus dē nōbīs ēvāserit, bonī malīque sciēns, perīculum est nē manum admoveat etiam arborī vītālī, ut ejus dēcerptō et gustātō frūctū, vīvat in sempiternum.”
23. Itaque eum ex Ēdēnis pōmāriō abēgit, ut humum, unde ortus erat, coleret. Et ējectō homine, collocāvit ab orientālī parte pōmāriī Cherūbōs, et flammeum ēnsem vibrantem, ad arboris vītālis aditum cūstōdiendum.


CAPUT IV
1. Ādāmus autem cum Ēvā uxōre rem habuit, quæ gravida facta Caīnum peperit, sīc ideō nōminātum, quod illa eum ēnīxa dīxisset: “Adepta sum virum ā Jōvā.”
2. Peperit prætereā ejus germānum Abēlem.

Hīc Abēl ōpiliō, Caīnus fuit agricola.
3. Aliquantō tempore post, cum Jōvæ mūnus lībāvisset Caīnus dē terrā frūgibus,
4. Abēl autem dē pecorum suōrum prīmigenīs, et maximē opīmīs, respexit Jōva Abēlem, et ejus mūnus,
5. Caīnum, ejusque mūnus nōn respexit, quam rem ita acerbē tulit Caīnus, ut eī faciēs sublāberētur.

6. Et Jōva: “Quid ita acerbē fers?” inquit, “aut cūr tibi faciēs sublābitur?
7. Certē sī rēctē faciēs, litābis. Sī nōn rēctē faciēs, peccātum prō foribus cubat, idque ā tē pendēbit, et tū eī imperābis.”

8. At Caīnum Abēlem frātrem suum suīs verbīs, rūs sēdūxit, ibique eum aggressus interfēcit.

9. Tum sīc Caīnum Jōva allocūtus est: “Ubi est Abēl frāter tuus?”

Cui ille: “Nesciō,” inquit. “Numquid ego meī frātris sum cūstōs?”

10. At Jōva: “Quid fēcistī?” inquit. “Sanguis ipse tuī frātris ad mē ex terrā vōce conqueritur,
11. quamobrem īnfēlīx eris ab humō, ut quæ apertō ōre suō tuī frātris sanguinem dē tuā manū accēperit.
12. Ea tibi colentī vim suam deinceps nōn præbeat, utque extorris per orbem terrārum vagēris.”

13. Hīc Caīnus: “Major est mea culpa,” inquit Jōvæ, “quam ut remittātur.
14. Ēn ego hodiē ā tē ex ipsō terræ solō exterminātus, tuum cōnspectum ēvītāns, extorris per orbem terrārum vagābor, ut quī mē cumque reppererit, occīdat.”

15. At Jōva: “Immō vērō quīcumque Caīnum occīderit, septuplī poenam subībit.” Itaque eī notam apposuit, nē sī quis in eum incidisset, necāret eum.
16. Igitur dīgressus ē cōnspectū Jōvæ Caīnus, habitāvit in terrā Nodā, quæ est Ēdēnī ad orientem.

17. Suscēpit autem ex uxōre suā Henōchum, ā cujus Henōchī nōmine urbem ā sē conditam appellāvit. Huic Henōchō nātus est Iradus, quī porrō Iradus genuit Mahujælem, Mahujæl Mathusælem, Mathusæl Lamēchum.

18. Hīc Lamēchus duās uxōrēs dūxit, quārum ūnī nōmen fuit Ada, alterī Silla.
19. Ada Jabalem peperit, quī prīmus tabernācula habitāvit, et pecuāriam fēcit.
20. Ejus frāter nōmine Jubal, fuit inventor tangendæ citharæ, et testūdinis.
21. Silla quoque peperit Tubalcaīnum, omnis ærāriī et ferrāriī opificiī fābricātōrem, cujus Tubalcaīnī soror fuit Nōēma.

22. Lamēchus autem Adam et Sillam uxōrēs suās sīc aliquandō commonuit:

	“Audīte meam ōrātiōnem, uxōrēs Lamēchī,
		et quæ dīcam attendite.
	Sī quem ego hominem plāgīs,
		sī quem mortālem vulneribus interficerem,
	23. cum in Caīnō septuplī poena sit,  profectō in Lamēchō esset septuāgēcuplī septuplī.”

24. Ādāmus prætereā ex uxōre suā fīlium sustulit, cui ipsa nōmen imposuit Sēthus, dīcēns, Deum sibi reposuisse prōlem alteram in locum Abēlis, ā Caīnō perēmptī.
25. Sēthō quoque nātus est fīlius, quem Enossum appellāvit.

Tunc coeptum est Jōvæ nōmen invocārī.


CAPUT V
1. Sequitur, ut ēnumeranda sit prōgeniēs Ādāmī, post id tempus, quō creāvit Deus, et ad dīvīnam similitūdinem effēcit hominem,
2. scīlicet marem et fēminam, iīsque fēcunditātem dedit, et eōs hominis vocābulō ipsō illō diē creātiōnis appellāvit.

3. Erat igitur Ādāmus annōs nātus centum trīgintā, cum suī similem ad suam imāginem prōcreāvit eum, quem Sēthum nōmināvit.
4. Post quem genitum vīxit octingentōs annōs, aliōsque intereā utrīusque sexūs līberōs prōgenuit.
5. Ita nōngentēsimum trīcēsimum ætātis annum agēns, mortuus est.

6. Sēthus centēsimō quīntō ætātis annō genuit Enossum,
7. post quem nātum cum septem et octingentōs annōs complēvisset, aliōsque intereā līberōs utrōque sexū prōgenuisset,
8. Ita dēmum annum agēns nōngentēsimum duodecimum, mortuus est.

9. Enossus cum nōnāgintā vīxisset annōs, prōcreāvit Cēnānem.
10. Deinde quīndecim et octingentōs annōs vīxit, atque ita aliīs interim genitīs fīliīs, tum maribus, tum fēminīs,
11. cum nōngentēsimum quīntum ætātis annum perēgisset, mortuus est.

12. Cēnan septuāgēsimō annō genuit Mahalaleēlem,
13. post quem genitum vīxit octingentōs quadrāgintā annōs. Aliōsque intereā fīliōs et fīliās cum prōcreāvisset,
14. annō ætātis suæ nōngentēsimō decimō mortuus est.

15. Mahalaleēl sexāgintā quīnque annōs nātus, genuit Jarēdum.
16. Deinde cum aliōs genuisset, octingentīs trīgintā annīs post nātum Jarēdum,
17. id est, octingentēsimō nōnāgēsimō quīntō ætātis suæ annō mortuus est.

18. Jarēdus centum sexāgintā duōs annōs nātus genuit Henōchum,
19. deinde octingentōs annōs, aliīs intereā generandīs, vīxit.
20. Et ita annō suæ vītæ nōngentēsimō sexāgēsimō secundō mortuus est.

21. Henōchus sexāgēsimum quīntum annum agēns, genuit Mathusalam,
22. et post eum gentium per trecentōs annōs ad Deī voluntātem vītam agēns, fīliōs aliōs, fīliāsque prōcreāvit.
23. Cumque jam trecentēsimum sexāgēsimum quīntum annum,
24. sēsē ex Deī voluntāte gerēns, ageret, ā Deō sublātus nusquam exstitit.

25. Mathusala autem centēsimō octōgēsimō septimō annō genuit Lamēchum,
26. quō genitō vīxit adhūc septingentōs octōgintā duōs annōs, aliīs intereā utrīusque sexūs līberīs prōcreandīs.
27. Ita cum nōngentōs sexāgintā novem cōnfēcisset annōs, mortuus est.

28. Lamēchus centēsimum octōgēsimum secundum annum agēns, fīlium genuit,
29. cui nōmen imposuit Nōa, dīcēns: “Hic nōs recreābit ā negōtiīs nostrīs, et manuum labōribus, quōs nōbīs exhibet terra, ā Jōvā īnfēlīcitāta.”
30. Post nātum Nōam vīxit Lamēchus quīngentōs nōnāgintā quīnque annōs, aliōsque item fīliōs prōcreāvit,
31. et ita, perāctīs septingentīs septuāgintā septem annīs, mortuus est.

32. Nōa quīngentēnārius genuit Semum, Chamum et Japhētum.


CAPUT VI
1. Etiam hominum multitūdō per orbem crēscere incipiēbat, quibus cum fīliæ nāscerentur,
2. eārum pulchritūdine captī hominum potentissimī, ēligēbant ex omnī numerō, quās dūcerent uxōrēs.
3. Tum Jōva dīxit: “Nōn perpetuō contendam animō cum hominibus, quī quidem carō sint. Itaque erit eōrum ætās centum vīgintī annōrum.”

4. Erant eā tempestāte in terrīs Gigantēs. Accēdēbant eō ex illīs potentum cōnūbiīs nātī hērōēs, hominēs ab omnī memoriā celebrēs.

5. Cum igitur vidēret Jōva hominum vitia in terrīs crēscere, eōsque omnem animī cōnātum et cōgitātiōnem ad dēteriōra in diēs singulōs cōnferre,
6. pænituit eum fēcisse hominēs in terrīs, animōque indoluit,
7. eamque ob rem statuit ipse sēcum hominēs ā sē creātōs dē terræ solō dēlēre—nec sōlum hominēs, sed etiam pecora, et rēpentia, atque volucrēs—ūsque adeō ea fēcisse pænitēbat.

8. Nōæ tamen fuit propitius,
9. cujus Nōæ prōgeniēs sīc sē habet. Nōa vir ætātis suæ jūstissimus ac integerrimus, et quī sē ex Deī voluntāte gereret,
10. trēs fīliōs genuit: Semum, Chamum et Japhētum.

11. Cēterum orbis terrārum adversus Deum dēprāvātus, et injūstitiæ plēnus erat.
12. Quod cum vidēret Deus orbem terrārum esse corruptissimum, omniumque in terrīs mortālium perditissimōs mōrēs,
13. Cum Nōā sīc locūtus est: “Omnium mihi rērum hūmānārum interitus statūtus est, ut quōrum injūstitiā terra ipsa referta est, eōs ego cum terrā ipsā aboleam.
14. Tū cōnstruitō tibi arcam ex terebinthinā māteriā, eamque loculātam, et pice intus forīsque illitam.
15. Cōnstruendī autem ratiō hæc estō, ut longitūdō trecentōs cubitōs pateat, lātitūdō quīnquāgintā, altitūdō trīgintā.
16. In eā fenestram facitō, ipsam arcam supernē in cubitum absolvitō. Portam arcæ in ejus latere collocātō. Arcam īnfimā, alterā, tertiāque contignātiōnē distinguitō.
17. Nam equidem in terrās aquārum dīluvium immittam, quō ūniversa, quæ sub cælō vītālem spīritum dūcunt, corpora perdantur, et omnia quæ sunt in terrīs extinguantur.
18. Sed tēcum pactiōnem faciam, ut tū in arcam intrēs ūnā cum tuīs fīliīs, uxōre et nuribus.
19. Eōdem etiam dē omnibus vītā præditīs corporibus conjuga paria īnferēs, ut tēcum in vītā supersint.
20. Dē singulīs, inquam, volucrum quadrupedumque generibus, breviter dē omnibus, quæ in terrā moventur, paria ad tē introībunt, ut cōnserventur.
21. Tū vērō omnis generis cibāria, quæ sunt edendō, tum ad tuum, tum ad illōrum vīctum comparāta, ad tē comportātō.


CAPUT VII
1. Hæc omnia Deī mandāta cum fēcisset Nōa, Jōva eum ita est allocūtus: “Ingredere tū, ūnā cum omnī tuā familiā, in arcam, quoniam quidem tē animadvertī esse omnium hujus sæculī in meō cōnspectū facile jūstissimum.
2. Ex omnibus quadrupedibus mundīs septēna tibi paria prōmiscuī sexūs assūmitō; ex immundīs autem bīna.
3. Ex volucribus item septēna, etiam prōmiscuī generis, ut eōrum sēmen tōtō in orbe cōnservētur.
4. Nam hinc ad septem diēs, ego in terrās per quadrāgintā diēs et totidem noctēs dēpluam, et omnem quam fēcī rērum nātūram ex orbe terrārum abolēbō.”

5. Hæc omnia Nōa ex Jōvæ præceptō fēcit.

6. Erat autem annōs nātus sescentōs, cum aquīs inundāta terra est,
7. cujus dīluviōnis ēvītandæ grātia intrāvit in arcam ūnā cum suīs fīliīs, uxōre et fīliōrum conjugibus.
8. Dē quadrupedibus quoque, tum mundīs, tum immundīs, atque etiam dē volucribus, tum autem dē omnibus humī rēpentibus,
9. paria ad eum in arcam convēnērunt, ex maribus et fēminīs congregāta, quemadmodum Deus eī præcēperat.
10. Igitur cum septem illī diēs præterīssent, terram aquārum dīluviēs inundāvit.

11. Annō ætātis Nōæ sescentēsimō, diē secundī mēnsis septimō decimō prōrūpērunt omnēs Ōceanī fontēs, reclūsīsque cælī meātibus,
12. quadrāgintā diēs noctēsque in terrās perpluit.

13. Eōdem illō diē, quō Nōa, et ūnā ejus fīliī, Semus, Chamus et Japhētus, et uxor, et trēs nurūs ingressī sunt arcam,
14. cum eōdem intrāvissent etiam ex omnī genere bēstiārum et pecorum, et humī serpentium, et volucrum tum oscinum, tum ālātum,
15. ex omnibus, inquam, vītālī spīritū præditīs corporibus, cum paria ad Nōam in arcam intrāvissent,
16. et ea quidem omnia conjuga, sīcut eī præcēperat Deus, conclūsit eum Jōva.

17. Deinde per quadrāgintā diēs tanta terrās inundāvit ēluviō, ut arca multitūdine aquārum mōta locō, et ā terrā sublāta,
18. postrēmō aquīs magis magisque super terrās valēscentibus ac succrēscentibus, per undās ferrētur,
19. quæ quidem tantō auctæ sunt incrēmentō, ut eārum redundantiā omnēs altissimī montēs, quīcumque sunt sub omnī cælō, nōn sōlum obruerentur,
20. sed ad quīndecim cubitōrum altitūdinem obruerentur.
21. Ita exstīncta sunt omnia, quæ in terrīs movēbantur corpora, tam volucrum, pecorum, bēstiārum et omnium humī rēpentium, quam hominum.
22. Omnia, inquam, quæcumque in terrā vītālem spīritum nāribus dūcēbant, mortua sunt.
23. Ita dēlētā, et ex orbe terrārum sublātā omnī tam hominum, quam pecorum, serpentium, volucrumque nātūrā, Nōa tantum, et quæ cum eō capiēbat arca, superfuērunt.


CAPUT VIII
1. Postquam autem viguērunt in terrīs aquæ centum quīnquāgintā diēs, recordātus Nōæ Deus, et omnium, quæ cum eō erant in arcā, animālium et pecorum, ventum in terrās immīsit ad coercendās aquās.
2. Itaque obstrūctīs profundī fontibus, cælīque meātibus, cessāvit pluvia dē cælō.
3. Tum aquæ hūc illūc ex terrā diffluentēs, jam tandem præteritīs centum quīnquāgintā diēbus, dēcrēscēbant,
4. et arca diē septimō decimō mēnsis septimī super montēs Ararat substitit.
5. Fīēbant autem aquārum dēcrēmenta ūsque ad mēnsem decimum, cujus mēnsīs diē prīmā exstābant capita montium.

6. Et post quadrāgintā diēs Nōa, apertā arcæ fenestrā, quam fēcerat,
7. ēmīsit corvum, quī ēgressus revertit, dōnec ab aquīs exsiccāta terra foret.
8. Dīmīsit item columbam, ad explōrandum, utrum esset aquīs levāta terra.
9. Quæ cum, ubi vestīgium pōneret nōn invenīret, quod undique aquīs erat cooperta terra, rediit in arcam ad Nōam, quī illam extēnsā manū exceptam ad sē in arcam intulit.
10. Posteā exspectātīs septem diēbus aliīs, ēmīsit iterum columbam dē arcā,
11. quæ sub vespertīnum tempus ad eum rediit, ēvulsum olīvæ folium rōstrō ferēns, ex quō Nōa, terram esse dētēctam aquīs, intellēxit.
12. Exspectāvit tamen septem alterōs diēs, deinde columbam ēmīsit, quæ numquam posteā ad eum rediit.

13. Ūnō autem et sescentēsimō annō, prīmī mēnsis diē prīmō, cum ē terrā efflūxissent aquæ, Nōa, āmōtō arcæ tegmentō, vīdit ex aquīs ēmersisse terræ superficiem.
14. Secundī autem mēnsis diē septimō decimō siccātā terrā,
15. Deus Nōæ præcēpit, ut exīret dē arcā,
16. ūnā cum suā conjuge, et fīliīs, eōrumque conjugibus,
17. ēdūceret etiam sēcum omnia, quæ cum eō erant animālia, volucrēs, quadrupedēs, et quæcumque humī serperent, ut per terrās prōpāgārentur, et multiplicēs fētūs ēderent.

18. Itaque exiit Nōa ūnā cum suīs fīliīs, uxōre, et nuribus,
19. cumque omnī bēstiārum, serpentum, volucrum—breviter cum omnī genere eōrum, quæ moventur in terrīs.
20. Deinde Jōvæ cōnstrūxit āram, in quā, adhibitīs hostiīs dē omnī mundōrum pecorum volucrumque genere, solidum fēcit sacrificium,
21. cujus odōris suāvitāte dēlectātus Jōva, statuit ipse cum suō animō, numquam deinceps terram tantā dīritāte prōsequī, propter hominēs (quōrum cōnātūs essent et studia prāva, jam ā puerīs) ut iterum mortālia omnia perimeret, quemadmodum fēcerat.

		22. “Nec umquam deinceps,” inquit,
		“quamdiū erit terra,
		sēmentis et messis,
		frīgora et calōrēs,
		æstātēs et hiemēs,
		diēs et noctēs
		intermittent.”


CAPUT IX
1. Itaque Nōæ et fīliīs ejus fēcunditātem dedit Deus, ita dīcēns: “Fētificāte, et terrās numerōsā subole complēte.
2. Timōrī etiam et terrōrī este omnibus, tum terrestribus bēstiīs, tum āeriīs volucribus. Omnia moventia, quæcumque terra ēdit, omnēsque piscēs aquātilēs in vestram potestātem permittuntur.
3. Omnia, quæcumque vītā præditā moventur, ad cibum adhibētōte. Cūncta vōbīs, sīcut herbārum viriditātem, concēdō.

4. “Tantum nē carnem cum suæ animæ sanguine comedātis.
5. Vestrī quidem sanguinis et ēreptæ vītæ poenās cum ab omnibus bēstiīs expetam, tum hominum inter ipsōs necem in auctōrem cujusque vindicābō,
6. ut,

	“Quoniam ad dīvīnam imāginem
		factus homō est,
	quī hominis sanguinem fūderit,
		ipsīus invicem sanguis per hominem fundātur.
7. At vōs, prōcreāte, terramque genere vestrō multipliciter propāgandō frequentāte.”

8. Tum illud addidit:
9. “Atque ego jam foedus stabiliō nōn modo vōbīscum, et cum vestrō in posterum sēmine,
10. vērum etiam cum omnibus animālibus, quæ vōbīscum sunt—cum volucribus, cum quadrupedibus, cum ūniversīs dēnique animālibus terrestribus, tum mānsuētīs, tum ferīs, ūnā vōbīscum, dēnique cum omnibus ex arca ēgressīs, hoc est, cum omnibus animālibus terrestribus,
11. quō foedere vōbīs  satisdō, numquam amplius orbem terrārum dīluviō aquārum ita corruptum īrī, ut animālia cūncta perdantur.

12. “Pignus autem,” inquit, “quō pignore volō hoc inter mē et vōs, et omnia, quæ vōbīscum sunt, animālia foedus in omnem æternitātem sancīrī,
13. arcus meus est, quem pōnō in nūbibus, quō sit ictī inter mē et terrārum orbem foederis indicium.
14. Hōc enim arcū videndō, sī quandō terrās obnūbilāverō,
15. in memoriam redībō foederis inter mē et vōs, omneque animantium genus facta.
16. Ita fīet, ut numquam amplius aquæ in tantam illuviem excrēscant, ut omnēs rēs hūmānās corrumpant, cum ego hunc in nūbibus arcum aspiciēns, memoriā repetam foedus hoc æternum, factum inter Deum et omnia, quæ in terrīs vīvunt, animālia.

17. “Hoc igitur,” inquit, “hujus inter mē et omnia terrārum animālia pactī foederis signum estō.”

18. Ergō ab illīs tribus Nōæ fīliīs, quī ex arcā exiērunt, Semō, Chamō et Japhēto (quōrum Chamus pater fuit Chanaānis),
19. tōtus terrārum orbis frequentātus est.

20. Nōa autem agricultūram ingressus, vīneam cōnsēvit,
21. ex quā vīnum cum pōtāvisset, inēbriātus virīlitātem in mediō tabernāculō nūdātam habuit.
22. Patris nātūrā vīsā, Chanaānis ille pater Chamus id forās ad suōs duōs frātrēs retulit.
23. At Semus et Japhētus pallium suīs ambōrum umerīs impōnunt, et retrō gradientēs, suī patris verenda tegunt, ita āversīs vultibus, ut patris verenda nōn vidērent.

24. Nōa autem, ēdormītō vīnō, ubi minimī nātōrum factum contrā sē rescīvit, sīc effātus est:


	25. “Īnfēlīx Chanaān,
		servus servōrum
		frātrum suōrum estō!
	26. Grātēs Jōvæ Deō Semī,” inquit,
		“isque Chanaānem vectīgālem habētō.
	27. Japhētum quoque amplificet Deus,
		efficiatque, ut in Semeis tabernāculīs habitet,
		et Chanaānem vectīgālem habeat.

28. Vīxit autem Nōa post dīluvium annōs trecentōs quīnquāgintā,
29. Complētīsque nōngentīs quīnquāgintā annīs, mortuus est.


CAPUT X
1. Sequitur dē prōgeniē fīliōrum Nōæ, scīlicet Semī, Chamī et Japhētī, quibus post dīluvium nātī sunt fīliī.

2. Japhēto: Gomer, Magōgus, Madæus, Javan, Thubal, Mesecus et Thiras.

3. Gomerī: Ascanās, Riphātus et Thogorma.

4. Javanī: Elisa, Tharsis, Cittimus et Dodanimus.
5. Ab hīs dīvīsī sunt gentium īnsulārum fīnēs, cum suam quisque linguam traherent, et variās variārum gentium efficerent nātiōnēs.

6. Chamus autem fīliōs habuit, Chum, Misraīmum, Phutum et Chanaānem.

7. Chus: Sabam, Hevilam, Sabatam, Ragmam et Sabathacam.

Ragma: Sabam et Dodanem.

8. Item Nembrōdum genuit Chus, eum, quī prīmus fuit in terrīs fortissimus,
9. et ita fortis in Jōvæ cōnspectū vēnātor fuit, ut ex eō dictum illud nātum sit: “Ut Nembrōdus, fortis in Jōvæ cōnspectū vēnātor.”
10. Ejus rēgnī caput fuit Babylōn, Erecha, Accāda et Calane in terrā Samnārā,
11. ex quā terrā ortus Assur Nīnivem condidit, et Robothir, et Chalam,
12. et Refem inter Nīnivem et Chalam, urbem maximam.

13. Misraīmus genuit Ludim, Ananim, Lahabim,
14. Naphtuim, Pathrusim, Cassubim, unde ortī sunt Palæstīnī et Caphthorim.

15. Chanaān autem genuit prīmōgenitum Sīdōnem, Hetum,
16. Jebusem, Amorrem, Gergesem,
17. Hevem, Arcem, Sinem,
18. Arvadem, Samarem et Hamathem.

Posteā dispersæ sunt Chananæōrum nātiōnēs,
19. quī hīs fīnibus continentur: Ā Sidōnē, quā vergunt ad Gerara, attingunt Gāzam; quā spectant ad Sodomam et Gomorram, et Adamam, et Saboim, pertinent ad Lasam.

20. Atque hī quidem fuērunt ā Chamō nātī, quī in dīversās colōniās et gentēs, dīversīs familiīs et linguīs ēvāsērunt.

21. Semō quoque (quī fuit auctor omnium Hebræōrum, et fuit major nātū quam frāter ejus Japhētus)
22. nātī sunt Elamus, Assur, Arphaxadus, Lydus et Arāmus.

23. Arāmus fīliōs habuit Usum, Hulem, Getherem et Massum.

24. Arphaxadus: Salam. Sala: Hebrem.
	
25. Heber: duōs—ūnum Phalēgum, ā dīvidendō nōminātum, quod ejus tempore dīvīsa terra est; alterum Joctānem.

26. Joctān: Almodādum, Salephum, Hazarmōtum, Jaram,
27. Hadorāmum, Uzālem, Declam,
28. Obālem, Abimælem, Sabam, Ophīren, Hevilam, et Jobābum. Hī omnīnō fuērunt fīliī Joctānis,
29. quōrum sēdēs initium capit ā Mesā, vergit ad Sapharam montem orientālem.

30. Hī quidem ā Sēmō nātī, variās familiās et linguās dīversīs gentium regiōnibus effēcērunt.

31. Hæ sunt nātōrum Nōæ familiæ, generibus et nātiōnibus variæ, ā quibus gentēs per terrās post dīluvium propāgātæ sunt.


CAPUT XI
1. Cum autem ūniversus terrārum orbis eōdem sermōne atque ōrātiōne ūterētur,
2. Cum illī ab oriente discēderent, nactī sunt quemdam campum in terrā Sanaārā, ubi commorātī
3. coepērunt invicem cohortārī, ut laterēs facerent coquerentque, quibus prō lapidibus, et bitūmine prō harēnātō ūsī,
4. īnstituērunt urbem ædificāre, et turrim, quæ fastīgiō cælum attingeret, ut sibi fāmam parārent, antequam per omnēs terrārum tractūs dispergerentur.

5. Ad illam urbem et turrim, quæ ab hominum genere cōnstruēbātur, vīsendam dēscendit Jōva.
6. Sīc enim dīcēbat: “Ēn populus ūnus, quī eōdem sermōne cūnctus ūtitur, hæc audet facere. Nihil jam erit, quod cōnantēs nōn efficiant.
7. Age jam, dēscendāmus, et ibi eōrum sermōnem ita cōnfundāmus, ut aliī aliōrum ōrātiōnem nōn intellegant.”

8. Itaque eōs illinc per omnēs terrās dissipāvit. Ita urbis omissa cōnstrūctiō est,
9. ex quō Babylōn nōmināta fuit, quia ibi cōnfūdit Jōva omnium mortālium linguās, et indidem eōs in omnēs terrārum regiōnēs disjēcit.

10. Sequitur dē Semī prōgeniē.

Semus centum annōs nātus genuit Arphaxadum, bienniō post dīluvium,
11. post quem genitum vīxit quīngentōs annōs, aliōs intereā prōmiscuō genere līberōs prōcreāns.

12. Arphaxadus annō ætātis suæ quīntō et trīcēsimō genuit Caīnānem,
13. vīxitque Arphaxadus post genitum Caīnānem annōs trecentōs trīgintā, aliōs interim līberōs prōcreāns, atque ita mortuus est.

14. Caīnan annō ætātis suæ centēsimō trīcēsimō genuit Salam,
15. vīxitque quadringentōs trēs annōs post, aliīs intereā līberīs prōcreandīs.

16. Sala annō trīcēsimō genuit Hebrem,
17. vīxitque īnsuper annōs trēs et quadringentōs, aliōsque līberōs habuit.

18. Heber annō trīcēsimō quārtō genuit Phalēgum,
19. vīxitque annōs quadringentōs trīgintā post, aliōsque intereā līberōs habuit.

20. Phalēgus annō trīcēsimō genuit Reum,
21. vīxitque posteā annōs ducentōs suprā novem, aliōsque intereā līberōs habuit.

22. Reus annō trīcēsimō secundō genuit Sarugum,
23. vīxitque posteā annōs septem et ducentōs, aliōsque intereā līberōs habuit.

24. Sarugus annō trīcēsimō genuit Nachōrem,
25. vīxitque ducentōs annōs posteā, aliōsque intereā līberōs habuit.

26. Nachor annō vīcēsimō nōnō genuit Tharam,
27. vīxitque posteā annōs centum ūndēvīgintī, aliōsque intereā līberōs habuit.

28. Tharæ genus sīc sē habet.

Thara septuāgēnārius genuit Abrāmum, deinde Nachōrem et Haranem,
29. quōrum Haran genuit Lōtum,
30. mortuusque est Haran præsente Tharā patre suō in terrā patriā, Ūre Chaldæōrum.
31. Abrāmus autem et Nachor dūxērunt uxōrēs. Abrāmus Sarāim nōmine, Nachor Melcam, Haranis fīliam (habuit enim ille Melcam et Iscam.)
32. Sed erat Sarāis sterilis et sine subole.

33. Thara autem adhibitīs Abrāmō fīliō, et Lōtō suō ex Harane nepōte, et Sarāī suā nurū, Abrāmī conjuge, Ūre Chaldæōrum profectus, in terram Chananæam īre contendit. Et ad Charram pervēnērunt, ibique commorātī sunt.

34. Ibi Thara quīntum et ducentēsimum ætātis annum agēns moritur.


CAPUT XII
1. Abrāmum autem Jōva sīc allocūtus est: “Ēmigrā ex tuā terrā, ex patriā, ex domō paternā, in terram, quam tibi ostendam.

	2. Ego ex tē magnam gentem dēdūcam; 
		tē beābō; 
	tē magnō faustōque 
		nōmine augēbō.
	3. Et optantēs tibi fēlīcia fēlīcitābō; 
		tuōs dētestātōrēs dētestābor. 
	In tē omnēs orbis 
		beābuntur nātiōnēs.”

4. Igitur Abrāmus, ut est eī præceptum ā Jōvā, profectus est comite Lōtō. Erat autem annōs quīnque et septuāgintā nātus, cum Charrā profectus est,
5. sēcum dūcēns Sarāim uxōrem, et Lōtum frātris fīlium, cum omnibus, quās pepererant, facultātibus, atque animantibus, quās apud Charram comparāverant, et in Chananæam īre contendit. Postquam in Chananæam pervēnērunt,
6. ubi Abrāmus in eam terram prōgressus, pervēnit ad Sichemam, locum quemdam ad plānitiem Mōræ, cum essent tum in terrā illā Chananæī,
7. appāruit eī Jōva, prōmīsitque sēsē ejus sēminī terram illam datūrum. Itaque ille āram ibīdem cōnstrūxit Jōvæ, quī eī appāruerat.

8. Inde sē in montem quemdam, quī erat Bēthelī ad orientem, contulit, et tentōrium fīxit, Bēthel ā marī, Hāim ab oriente habēns, ibique exstrūctā Jōvæ ārā, Jōvæ nōmen invocāvit.

9. Ita dum pergēns ad merīdiem accēdit,
10. ortā in eā regiōne famē, coāctus est, eā ingravēscente, dēscendere in ægyptum, illīc peregrīnātūrus.
11. Quō jam appropinquāns, cum Sarāī uxōre suā sīc loquitur: “Videō tē mulierem esse fōrmōsam.
12. Quod sī tē vīderint ægyptiī, et intellēctum fuerit, meam esse conjugem, mē interficient, tē incolumī.
13. Quamobrem dīcitō, tē meam esse sorōrem, ut tuā causā atque opera meæ ūtilitātī salūtīque cōnsulātur.”

14. Ergō ubi pervēnit Abrāmus in ægyptum, et vīdērunt ægyptiī mulierem fōrmā esse tam ēlegantī,
15. vīsamque etiam Pharaōnis procerēs, apud Pharaōnem laudāvērunt, arcessīta mulier est domum Pharaōnis,
16. quī ejus causā Abrāmum ipsum beneficiīs prōsecūtus, eum ovibus, caprīs, būbus, asinīs, servīs, ancillīs, asinābus et camēlīs dōnāvit.

17. Sed cum magnīs ā Jōvā clādibus, propter Sarāim Abrāmī conjugem, Pharaō ejusque domus afficerētur,
18. Abrāmum ēvocat, et apud eum verbīs expostulat, quod suam esse conjugem ipsī nōn indicāsset,
19. et quod sorōrem dīcendō in causā fuisset, ut ipse eam sibi in mātrimōnium cōpulāret. Sed tamen nunc suam sibi uxōrem habēret, et abīret.
20. Mandāvit etiam certīs hominibus, ut eum et uxōrem cum omnibus suīs facultātibus dēdūcerent.


CAPUT XIII
1. Ita ascendit ab ægyptō Abrāmus et ejus uxor, cum omnibus suīs cōpiīs, comitante Lōtō. Et contendit in merīdiem,
2. pecore, argentō, aurōque locuplētissimus,
3. pervēnitque suīs itineribus ā merīdiē ad Bēthel, in eum locum, in quō ante tentōrium habuerat, inter Bēthel et Hāim,
4. quō in locō prius altāre fēcerat, ibique Jōvæ nōmen invocāvit.

5. Lōtus quoque Abrāmī itineris comes, ovibus, et caprīs, et būbus, et tentōriīs ita abundābat,
6. ut cum jam præ multitūdine cōpiārum ūnā regiōne capī et simul habitāre nōn possent,
7. exorīrētur contrōversia inter Abrāmī et Lōtī pecorum pāstōrēs, Chananæīs tum et Pherezæīs terram illam incolentibus.

8. Quā dē rē Abrāmus cum Lōtō sīc ēgit: “Equidem nōlim esse discidium inter mē et tē, interque meōs et tuōs pāstōrēs, quī hominēs sīmus cōnsanguineī.
9. Jam ūniversa tibi rēgiō patet. Līberum tibi faciō ā mē quam vēlīs in partem discēdere, ipse in dīversam abitūrus.

10. Tum Lōtus animadvertēns omnem Jordānis plānitiem esse irriguam (nam Sodomam et Gomorram Jōva nōndum ēverterat) et Jōvānī pōmāriī similem, aut ægyptiī solī, vergentem ad Sigorim,
11. eam omnem sibi dēlēgit, et ab oriente discessit. Ita alius aliō dīgressī sunt,
12. et Abrāmus in Chananæā, Lōtus in oppidīs campestribus habitāvit, tetenditque ad Sodomam,
13. cujus Sodomæ hominēs erant improbissimī, et in Jōvam flāgitiōsissimī.

14. Post dīgressum ab Abrāmō Lōtum, Jōva cum Abrāmō sīc locūtus est: “Ērige oculōs, et istinc circumspice ad septentriōnēs, ad austrum, ad orientem et ad occidentem.
15. Nam quamcumque tuī terram vidēs, eam omnem tibi ego dabō, et tuō sēminī in sempiternum,
16. quod quidem sēmen pulverī terræ coæquābō, ut id quī numerāre possit, idem possit et pulverem numerāre.
17. Quārē age, terram longē lātēque peragrā, nam eam quidem tibi dabō.”

18. Abrāmus autem in querquētum Mambræ, quod est in Hebrōnē, migrāvit, ibique cōnsēdit, et Jōvæ āram exstrūxit.


CAPUT XIV
1. Comissum est autem proelium quoddam inter Amraphēlem Sanaaræ, Ariochum Elaseris, Codralomōrem Elamitārum, et Thadalem Gojōrum rēgulōs,
2. et Baram Sodomæ, Bersam Gomorræ, Saneabum Admæ, Semebrem Seboimōrum rēgulōs, et Balæ, (quæ eadem Sigoris) rēgulum,
3. in valle Siddæā, quæ nunc est lacus salsus.
4. Cum enim hī posteriōrēs rēgulī Codralomōrī duodecim annōs servīvissent, et annō decimō tertiō dēfēcissent,
5. Codralomor annō decimō quārtō, et ejus comitēs rēgulī, domō ēgressī fūdērunt Raphænsēs apud Astarotha in Carnanibus, et Zuzēnsēs apud Hāmum, et Emēnsēs apud Savem in Cariathēnsibus,
6. et Choriōs in montānīs Seirīs ad Pharanem, quæ plānitiēs est ad dēserta.
7. Inde reversī vēnērunt ad fontem Mispat, id est, Cadem, omnemque Amalechitārum agrum, atque etiam Amorræōs, quī Hasasonthamar incolēbant, vīcērunt.

8. Tum illī quīnque rēgulī posteriōrēs domō ēgressī,
9. proeliō cum hīs quattuor dēcertārunt in valle Siddæā,
10. quæ vallis puteīs bitūminis passim abundābat.
11. Ibi pulsīs superātīsque Sodomæ et Gomorræ rēgulīs, reliquī fugā montēs petīvērunt.
12. Victōrēs autem, omnibus Sodomæ et Gomorræ fortūnīs, et commeātū dīreptō, abībant,
13. sēcum etiam Lōtum frātris Abrāmī fīlium, Sodomæ incolam, cum suīs facultātibus abigentēs.

14. Ea rēs ut est Abrāmō Hebræo per quemdam, quī ex proeliō ēvāserat, nūntiāta (incolēbat autem Abrāmus in querquētō Mambræ Amorræī, frātris Escolis et Aneris, quī erant cum ipsō Abrāmō foedere conjūnctī),
15. et intellēxit, captum esse cognātum suum, vernās, quōs domī nātōs habēbat, trecentōs octōdecim expedit, illōsque ad Danem ūsque cōnsequitur.
16. Et suīs servīs in aciem īnstrūctīs, eōs noctū aggressus superat, quōs deinde persecūtus ad Chobam, quæ ad sinistram Damascī posita est,
17. rediit cum omnī prædā, Lōtumque cognātum suum cum suīs fortūnīs, nec nōn mulierēs et reliquōs hominēs redūxit.

18. Eī ex hāc Codralomōris et ejus sociōrum rēgulōrum cæde revertentī, Sodomæ rēx obviam prōcessit in Savem, quæ vallis est rēgia.

19. Melchisedēchus quoque Solymæ rēx, et suprēmī Deī sacerdōs, pānem prōtulit et vīnum,
20. Abrāmumque faustīs ōminibus prōsequēns inquit:

	“Grātulor Abrāmō ā suprēmō Deō, 
		auctōre cælī atque terræ,
	21. et simul ipsī suprēmō Deō grātēs agō, 
		quī tuōs hostēs tibi in manūs compēgerit.”
Eī Abrāmus quoque decumās omnium rērum dedit.

22. Tum ab Abrāmō petiit Sodomæ rēx, ut hominēs sibi redderet, cēterās rēs ipse sibi retinēret.

23. At Abrāmus: “Jōvam ego tibi,” inquit, “summum Deum, cælī terrārumque conditōrem, sublātā ad eum manū, testor,
24. mē ex tuīs omnibus nē pilum quidem ablātūrum, nē tū forte dīcās, Abrāmum abs tē esse dītātum,
25. præter vīctum dumtaxat juvenum, et partem eōrum, quī mēcum profectī sunt, Aneris, Escolis et Mambræ, nam hī suam partem auferent.”


CAPUT XV
1. Hīs rēbus gestīs, Jōva cum Abrāmō per vīsum locūtus est ad hunc modum:

	“Bonō animō es, Abrāme. 
		Ego tibi præsidium 
		et abundē magnum præmium erō.

2. Cui Abrāmus: “Domine Jōva,” inquit, “quidnam mihi dabis, cum orbus agam, sitque meæ domūs successor futūrus Damascēnus Eliezer?
3. Ēn tū mihi nūllam prōlem dedistī,” inquit, “et est mihi meus famulus hērēs futūrus.”

4. At Jōva: “Nōn iste,” inquit, “sed ex tuīs vīsceribus ēnāscētur, quī tibi hērēs erit.”
5. Deinde eō forās ēductō, “Aspice,” inquit, “in cælum, et stēllās ēnumerā, sī ēnumerāre potes. Atquī tam numerōsa futūra est tua prōgeniēs,” inquit.

6. Tum ille Jōvæ crēdidit, id quidem Jōva eī jūstitiæ dūxit,
7. et cum sīc affātus est: “Ego sum Jōva, quī tē Ūre Chaldæōrum ēdūxī, ut hujus tibi terræ possessiōnem trāderem.”

8. Cui ille: “Domine Jōva,” inquit, “unde sciam, eam esse mē possessūrum?”

9. Tum Jōva eī præcēpit, ut sūmeret juvencam trīmulam, et capram trīmulam, et arietem trīmulum, et turturem, et pīpiōnem,
10. quæ omnia ubi cēpit, cētera dissecuit media, et partēs singulās singulīs ex adversō opposuit, sed avēs nōn dissecuit.
11. Tum ālitēs ad cadāvera dēvolantēs abēgit.

12. Sub occāsum autem sōlis, somnō oppressum, et magnō tenebrārum terrōre correptum Abrāmum, ille sīc allocūtus est:
13. “Scītō, posterōs tuōs peregrīnōs futūrōs esse in terrā extrāneōrum, et eōrum servitūtem ac injūriās annīs quadringentīs perpessūrōs.
14. Sed illam ego gentem, cui servient, ulcīscar, exībuntque tandem cum magnīs opibus.
15. Tū vērō ad majōrēs tuōs quiētē discēdēs, et bene āctā senectūte sepeliēris.
16. Hūc autem redībunt quārtō sæculō, quoniam  nōndum ad summum pervēnit improbitās Amorræōrum.”

17. Post sōlis occāsum, obortā cālīgine, ecce quoddam fūmidum incendium et fax ignea inter frusta illa intermeāvit.
18. Eō diē feriit Jōva cum Abrāmō foedus in hæc verba: “Hanc ego tuō sēminī terram dō ā flūmine ægyptī, ad flūmen magnum, id est, Euphrātem—\Versus vidēlicet Cenæōs, Ceanezæōs, Cadmonæōs,
19. Hettæōs, Pherezæōs, Raphænsēs,
20. Amorræōs, Chananæōs, Gergesæōs et Jebusæōs.


CAPUT XVI
1. Sarāis autem Abrāmī conjūnx, cum nihil ex eō peperisset, et ancillam habēret ægyptiam, nōmine Hagārem,
2. Abrāmum summonuit, ut (quoniam sē Jōva gignere prohibēret) cum ancillā rem habēret, sī forte per eam posset ipsa līberōs cōnsequī.

Ad quod, cōnsentiente Abrāmō,
3. illa eī Hagārem ægyptiam ancillam suam in mātrimōnium dedit, annīs decem, postquam ille Chananææ incola erat.
4. Hic cum Hagāre rem habuit, gravidamque fēcit.

Atque illa gravidam sē factam sentiēns, eram suam præ sē contemnēbat.
5. Quā dē rē Sarāis apud Abrāmum questa est hīs verbīs: “Mihi per tē sit injūria. Ego tibi meam ancillam in complexum trādidī, et eī nunc gravidam sē esse sentientī in contemptum venī. Jōva sit inter mē et tē vindex.”

6. Ad hæc Abrāmus Sarāī respondit: “Ancillam tuam in potestāte habēs. Eī facitō, quod tibi vīsum fuerit.” Itaque cum deinceps eam Sarāis dūrius tractāret, illa ab eā aufūgit,
7. quam nactus Jōvæ angelus ad fontem aquæ in sōlitūdine, apud viam, quā Sur ītur,
8. sīc locūtus est: “Hagar, ancilla Sarāis, undenam venīs? Et quō tendis?”

Et illa: “Sarāim ego eram meam fugiō,” inquit.

9. Tum angelus: “Revertere ad eram tuam, et ejus tē manuī summittitō.
10. Equidem ita numerōsam prōlem tibi conciliābō,” inquit eī Jōvæ angelus, ”ut præ multitūdine numerārī nōn possit.

	11. Jam vērō conceptum 
		geris fīlium, 
	quem, ubi pepereris, 
		Ismælem nōmine appellābis, 
	quoniam exaudīvit Jōva tuam miseriam.
		12. Is erit ferus homō, 
		omnibus īnfēstus, 
	ab omnibus īnfestātus, 
		et adversus omnēs frātrēs suōs cōnsistet.

13. Igitur illa Jōvam, quī sē allocūtus erat, sīc nōmināvit: “Deus es vidēns mē; hīc nīmīrum ā tergō vīdī,” inquit, “videntem mē.”
14. Atque inde puteus Lahærois nōminātus est. Is est inter Cadem et Barad.

15. Posteā Abrāmō fīlium peperit, quem Abrāmus Ismælem nōmine vocāvit,
16. in cujus nātīvitāte agēbat ipse annum sextum suprā octōgēsimum.


CAPUT XVII
1. Deinde nōnum et nōnāgēsimum annum agentī appāruit Jōva, et sīc cum eō locūtus est: “Ego sum Deus omnipotēns. Vive ad meum præscrīptum, et estō integer,
2. et faciam foedus tēcum, tēque majōrem in modum amplificābō.”

3. Hīc Abrāmus in faciem prōcubuit, et Deus, ut loquī coeperat, dīxit:
4. “Mihi jam foedus inītur tēcum, ut tū multitūdinis gentium pater ēvādās,
5. nec amplius Abrāmī nōmine vocāberis, sed Abrāhāmī, quia tē patrem multitūdinis gentium effectūrus sum.
6. Tē ego ingentī subolis incrēmentō augēbō, atque ex tē gentēs, etiamque rēgēs orientur.
7. Foedus autem ejusmodī faciō, ut nōn sōlum ad tē, sed etiam ad profectūrum ex tē posterōrum genus pertineat, idque in perpetuum, ut Deus et tibi sim, et illīs,
8. utque terram, cujus tū peregrīnus es, vidēlicet tōtam Chananæam, et tibi et tuīs posterīs trādam in possessiōnem sempiternam, simque iīs Deus.

9. “Tū quoque vicissim,” inquit Deus Abrāhāmō, “et tuōrum omne futūrum genus, foedus meum cōnservātōte,
10. quod erit hujusmodī: Omnēs vestrī marēs circumcīdentur.
11. Circumcīdētis autem membrī vestrī præpūtium, quod sit ictī inter mē et vōs foederis indicium,
12. idque faciētis octāvō post nātīvitātem diē, cujuscumque generis marēs erunt, sīve domī nātī, sīve argentō coēmptī et aliēnigenæ, ex aliō quōcumque genere quam es tuō ortī,
13. ut ita circumcīsīs omnibus tam domī nātīs, quam pecūniā comparātīs, vestra corpora signāta sint nōtā hujus meī foederis sempiternī.
14.  Marēs autem præpūtiātī, et præpūtia nōn circumcīsa habentēs, ex suōrum numerō tollentur, ob violātum foedus meum.

15. “Sarāim quoque uxōrem tuam,” inquit, “jam nōn Sarāim vocābis, sed eī Sara nōmen erit,
16. quam ego fecundābō, et tibi ex eā fīlium dabō, ut eā fēcunditāte gentēs ex sēsē prōgeneret, et ex eā etiam rēgēs populōrum oriantur.”

17. Hīc Abrāhāmus, cum in faciem subrīdēns incubuisset: “Scīlicet,” inquit ipse sēcum, “aut centēnārius gignet, aut nōnāgēnāria Sara pariet.
18. Utinam modo faciās,” inquit, Deum alloquēns, “ut propāgētur Ismæl.”

19. Et Deus: “Immō Sara ipsa uxor tua,” inquit, “pariet ex tē fīlium, quem tū Isaacum nōmine vocābis, cum quō ego foedus, et quidem sempiternum inībō, in quō foedere ejus quoque futūra prōgeniēs comprehendētur.
20. Dē Ismæle quoque tē exaudiam, eumque fecundābō et tantō subolis incrēmentō augēbō, ut genitīs duodecim prīncipibus, per mē in gentem magnam ēvādat.
21. Sed cum Isaacō, quem tibi Sara hōc proximī annī tempore pariet, foedus faciam. 
22. Hæc locūtus Deus, fīnem fēcit, et ab Abrāhāmō discessit.

23. Abrāhāmus, assūmptō Ismæle fīliō suō, et omnī suā familiā tum vernāculōrum, tum ēmptīciōrum, et aliēnigenārum marium, illō ipsō diē, quō Deus eum allocūtus est, omnium præpūtia circumcīdit,
24. ipseque annum agēns nōnāgēsimum nōnum circumcīsus est,
25. Ismæl autem decimum tertium.
26. Ita eōdem diē circumcīsī sunt Abrāhāmus et ejus fīlius Ismæl,
27. et ūnā cum eō omnēs domesticī, tum vernæ, tum ex nātiōne peregrīnā coēmptī.


CAPUT XVIII
1. Prætereā appāruit eī Jōva in querquētō Mambræ. Cum enim per æstum diēī ad jānuam tabernāculī sedēret,
2. cōnspexit hominēs trēs, quī eī ex adversō erant, quibus vīsīs, ex tabernāculī ōstiō occurrit obviam, iīsque summissē salūtātīs, dīcit:
3. “Domine, sī vīs mihi grātissimum facere, nōlī mē tuum præterīre.
4. Lavābitis pedēs pauculā aquā adhibitā, deinde sub arbore requiēscētis.
5. Ego intereā dēprōmam frustum pānis, quō animōs vestrōs recreētis, posteā perrēctūrī. Nam hæc vōbīs ad vestrum mē dēflectendī causa est.”

Cui illī: “Fac ut dīxistī.”

6. Atque ille in tabernāculum ad Saram festīnat, eīque mandat, ut tria sata farīnæ silīgineæ properet, et eā depstā pānēs depstīnōs cōnficiat.

7. Ipse ad armentum currit, vitulumque tenerum et bene habitum trādit famulō, quī eum facere properet.
8. Deinde illīs būtyrum, et lac, et quem fēcerat vitulum apposuit. Ipse, iīs sub arbore comedentibus, astābat.

9. Tum illī: “Ubi est Sara, uxor tua?” inquiunt.

“Adest,” inquit Abrāhāmus, “in tabernāculō.”

10. Atque ille: “Cum revīsam tē,” inquit, “annō vertente, habēbit Sara uxor tua fīlium.”

Hæc Sara ex postīcō tabernāculī audiēns,
11. et quod Abrāhāmus et Sara senēs erant atque ætāte prōvectiōre, et quod ipsa jam mēnstrua patī dēsierat,
12. rīsit ipsa sēcum. “Postquam jam viēta sum,” inquit, “indulgēbō, crēdō, voluptātī, cum meus etiam dominus ita sit senex?”

13. Tum Jōva Abrāhāmō: “Cūr tandem rīdet Sara?” inquit, “negāns sē genitūram, quia cōnsenuit.
14. Estnē rēs ūlla, quam Jōva nōn possit? Futūrum est, inquam, ut cum ego tē hōc tempore, annō vertente, revīsam, habeat Sara fīlium.”

15. Sara vērō negāvit. “Nōn rīsī,” inquit. Metuēbat enim.

Cui ille: “Immō vērō rīsistī.”

16. Deinde hominēs inde cōnsurgunt, et ad Sodomam sē convertunt. Quōs cum Abrāhāmus dēdūcendī grātiā comitārētur,
17. Jōva sīc loquitur: “Egone ut Abrāhāmum cēlem dē eō, quod sum factūrus,
18. cum sit Abrāhāmus gentis maximæ et potentissimæ futūrus auctor, cumque in eō omnēs orbis nātiōnēs sint fēlīcitandæ?
19. Nam sciō, suīs eum līberīs et porrō suæ in posterum stirpī præceptūrum esse, ut ad Jōvæ normam vītam dīrigentēs jūstitiam colant, atque jūs, ut Jōva Abrāhāmō prōmissa præstet.”

20. Deinde sīc loquitur: “Videō magnās esse querēlās dē tot tantīsque Sodomitārum flāgitiīs.
21. Itaque statuī illō dēscendere, et explōrāre, utrum, quemadmodum querēlīs ad mē perlātum est, sint plānē prōflīgātī, an nōn sint.”

22. Hīc hominibus inde dīgressīs, et Sodomam īre contendentibus, Abrāhāmus, quī adhūc ante Jōvam stābat,
23. accēdit, et: “Etiamne bonōs,” inquit, “ūnā cum improbīs perdēs?
24. Sī erunt quīnquāgintā virī bonī in urbe, an etiam perdēs? Neque ignōscēs illī locō propter illōs quīnquāgintā bonōs, quī erunt in eō?
25. Absit, ut committās, ut interficiās bonōs cum malīs, eōdemque numerō probōs habeās et improbōs. Absit, ut quī tōtum orbem terrārum æquitāte moderātur, is æquitāte nōn ūtātur.

26. Cui Jōva: “Sī in urbe Sodomā quīnquāgintā virōs bonōs,” inquit, “invēnerō, eōrum grātiā tōtī locō ignōscam.”

27. Et Abrāhāmus: “Audācter,” inquit amplius loquēns, “faciō, quī Dominum meum alloquar, cum sim ipse pulvis et cinis.
28. Sed tamen dē quīnquāgintā bonīs aberunt forsitan quīnque, an propter quīnque ēvertēs tōtam urbem?”

“Nōn ēvertam,” inquit ille, “sī illīc quadrāgintā quīnque invēnerō.”

29. “Quid,” inquit rūrsum Abrāhāmus, “sī quadrāgintā?”

“Etiam propter quadrāgintā abstinēbō.”

30. “Quæsō Domine,” inquit Abrāhāmus, “nē ægrē ferās, sī pergō quærere. Quid sī trīgintā?”

“Nōn faciam,” inquit ille, “sī illīc invēnerō trīgintā.”

31. Et Abrāhāmus: “Nē ego audāx, quī cum Dominō meō colloquar. Quid sī vīgintī?”

Et ille: “Etiam propter vīgintī nōn exscindam.”

32. Tum Abrāhāmus: “Hoc tē postrēmum interrogābō, Domine, sī tibi gravis nōn sum: Quid sī decem?”

“Etiam propter decem nōn ēvertam,” inquit.


CAPUT XIX
1. Tum Jōva, factō cum Abrāhāmō loquendī fīne, discessit. Abrāhāmus eōdem, unde dīgressus erat, reversus est. Angelī autem illī duo ad Sodomam sub vesperum pervēnērunt. Eōs cōnspicātus Lōtus, quī tum in portā Sodomæ sedēbat, prōcessit iīs obviam, cumque summissō ad terram vultū salūtāvisset,
2. rogat, Dominī eōs nōmine appellāns, ut ad sē in eam noctem dēvertant, lavātūrī pedēs, et postrīdiē reliquum itineris aggressūrī.

Recūsantēs et sēsē in forō pernoctātūrōs dīcentēs,
3. adeō urget, ut ad eum dēverterint, iīsque domum dēductīs cēnam dedit, coctīs sine fermentō pānibus.
4. Captō cibō, nōndum cubitum discesserant, cum Sodomitānī juvenēs, senēs, dēnique ūniversus ad ūnum populus domum obsidēbant,
5. et Lōtum nōmine vocantēs clāmābant: “Ubi sunt hominēs istī, quī ad tē in hanc noctem vēnērunt? Prōdūc ad nōs, ut eōs cognōscāmus.”

6. Tum Lōtus ad eōs extrā forēs ēgressus, clausō post sē ōstiō dīcit:
7. “Nōlīte, quæsō, frātrēs, scelus facere.
8. Sunt mihi fīliæ duæ, quæ virī nōtitiam nōn habuērunt. Eās mālō vōbīs ad vestram libīdinem prōdūcere, quam sī quid in hōs hominēs gravius cōnsulātis, quī ideō sēsē sub meī tēctī præsidium commīsērunt.”

9. Tum illī, jussō paulisper recēdere Lōtō, enimvērō nōn ferendum esse dīcere, ut, quī ūnus ad peregrīnandum vēnisset, is aliīs facienda præscrīberet. Simulque eī graviōra quam hospitibus minantēs, magnō impetū in hominem factō, ad ōstium perrumpendum accēdunt.

10. Sed hospitēs, Lōtō manibus suīs intrō ad sē receptō, ōstium obserāvērunt.
11. Tum illīs, quī prō foribus erant, ā minimō ad maximum, tantam cæcitātem injēcērunt, ut ōstium invenīre frūstrā cōnārentur.

12. Deinde Lōtum admonuērunt, ut, sī quem prætereā habēret illīc generum, aut līberōs, quidquid dēnique in urbe habēret, illinc ēdūceret,
13. nam sēsē jam eum locum esse perditūrōs, ad hoc ipsum ā Jōvā missōs, quī tantōrum flāgitiōrum querēlīs offēnsus esset.

14. Tum Lōtus ēgressus, generōs suōs, quī ejus fīliās dūxerant, convenit, hortāturque, ut ex eō locō ēmigrent, Jōvam enim ēversūrum esse urbem. Sed illī eum jocārī sunt arbitrātī.

15. Et jam sub aurōræ ortum urgēbant angelī Lōtum, ut uxōrem et duās, quæ in præsentiā aderant, fīliās ēdūceret, nē cīvitātis culpam lueret.

16. Cūnctantem hominēs manū prehendunt, nec nōn ejus conjugem, atque fīliās, proptereā quod eī parcēbat Jōva, et extrā urbem ēdūcunt atque sistunt.
17. Eō ēductō, “Cavē,” inquit ille, “sī tuam salūtem amās, nē post tergum respiciās, nēve usquam tōtō in campō cōnsistās, sed ēvādās in montem, nē pereās.”

18. Quibus Lōtus: “Hoc mihi quæsō,” inquit, “remitte Domine,
19. postquam prō tuā benignitāte tantō mē obstringis beneficiō, ut meam salūtem cōnservēs. Ego certē in montem ēvādere nōn poterō, quīn exitiō correptus exanimer.
20. Est hīc propinquum quoddam oppidulum, ad cōnfugiendum opportūnum. Liceat mihi eō mē recipere, et ita salūtī meæ prōspicere—est sānē perparvum.”

21. Cui ille: “Etiam hāc in rē,” inquit, “tibi indulgēbō, ut oppidum istud nōn ēruam.
22. Mātūrā eō tē recipere, neque enim mihi fās est quidquam facere, dōnec eō pervēnēris.” Atque hanc ob causam oppidum Sigoris nōminātum fuit,
23. in quod postquam Lōtus, terrīs oriente sōle, ingressus est.

24. Jōva ab sē dē cælō sulphur et ignem in Sodomam et Gomorram dēpluit,
25. urbēsque illās, et tōtum plānum tractum, omnēsque urbium incolās, et terræ stirpēs funditus ēvertit. 
26. Uxor autem Lōtī, quæ eum sequēbātur, respexit, et in statuam salis versa est.

27. Māne ubi surrēxit Abrāhāmus, ex eō locō, ubi in Jōvæ cōnspectū steterat,
28. aspiciēns Sodomam et Gomorram versus, et omnem campum, cōnspicit exhālantem ex terrā vapōrem, quālis esse solet calcāriæ.

29. Et Abrāhāmī quidem recordātiōnē Deus Lōtum ē mediā ēmīsit ruīnā, dum urbēs illīus plānitiēī, quārum Lōtus erat incola, ēvertit.

30. Lōtus autem Sigorī dēgere nōn ausus, ab eā discessit, et in monte cum duābus suīs fīliābus in quādam spēluncā habitāvit.
31. Eārum autem fīliārum nātū major cum minōre ēgit, ut quoniam pater cōnsenuisset, nec quisquam in terrā vir superesset, ā quō, sīcut ferret omnium mortālium nātūra, comprimerentur,
32. patrem vīnō invītārent, et ex ejus concubitū prōlī cōnsulerent.

33. Ergō eī vīnum eā nocte largius miscent, et cum patre grandior nātū fīlia concumbit, neque ille eam neque cubantem sēnsit, neque surgentem.

34. Postrīdiē dēmōnstrat grandior jūniōrī, sēsē prīdiē cum patre cubuisse. Hortātur, ut eī vīnum etiam in proximam noctem largius præbeant, et cum eō ipsa vicissim cubet, ut ex patre subolī prōspiciant.
35. Quod cum illa fēcisset, et idem ēvēnisset, ut neque cubantem ille neque surgentem sentīret,
36. concēpērunt ex patre duæ Lōtī fīliæ,
37. quārum grandior fīlium peperit, quem Mōabum nuncupāvit. Ex eō prōgnātī sunt Mōabītæ, quī etiamnum manent.
38. Minor item fīlium, cui Bennammi nōmen fēcit, ā quō nātī sunt Ammonītæ, quī hodiē etiam dūrant.


CAPUT XX
1. Abrāhāmus autem inde versus merīdiem profectus, cōnsēdit inter Cadem et Sur, et Gerārīs peregrīnātus est.
2. Ibi cum Saram prō uxōre sorōrem esse dīceret, cūrāvit Abimelechus, rēx Gerārōrum, eam ad sē arcessendam.

3. Sed eum Deus noctū in somnīs convēnit, hīs verbīs: “Sciās tibi moriendum esse propter eam, quam dūxistī, mulierem, quæ quidem habeat marītum.”

4. Hīc Abimelechus, quī eam nōn attigisset: “Domine,” inquit, “etiamne īnsontēs interficiēs?
5. Nōnne cum mihi et ipse sorōrem et ipsa frātrem suum esse dīxerit? Hoc sincērā mente intemerātīsque manibus fēcī.”

6. Cui Deus in somnīs: “Et ego sciō,” inquit, “istud tē sincērā mente fēcisse, et ideō tē facinus contrā mē admittere prohibuī, neque, ut cum eā rem habērēs, permīsī.
7. Sed nunc redde mulierem virō, quī vātēs est, ut eō dēprecātōre salūtem impetrēs. Quod nisi reddis, sciās, et tibi et tuīs omnibus esse moriendum.”

8. Māne surgit Abimelechus, convocātīsque suīs omnibus, rem omnem apud eōs expōnit, quā ex rē magnus eōs metus incessit.
9. Deinde ēvocātum Abrāhāmum sīc alloquitur: “Quid fēcistī nōbīs, aut quid adversum tē commīsī, ut mihi meōque rēgnō tantam noxam importārēs? Certē contrā officium adversus mē fēcistī.
10. Quid tibi veniēbat in mentem, cum istud facerēs?”

11. Cui Abrāhāmus: “Verēbar,” inquit, “nē, sī forte nūlla hoc in locō vigēret religiō, uxōris meæ causā occīderer.
12. Quamquam etiam vērē mea soror ex patre est, ex mātre nōn item; vērum eā sum ūsus conjuge.
13. Sed cum mē Deus ā domō paternā abstraheret, ab eā in beneficiī locō petīvī, ut, quemcumque in locum venīrēmus, suum mē esse frātrem dīceret.”

14. Tum Abimelechus Abrāhāmō pecora, et bovēs, et servōs, et ancillās dēdit, et Saram uxōrem reddidit,
15. atque ita dīxit: “Meī tibi fīnēs patent; ubicumque vīsum erit, habitēs licet.”

16. Deinde Saram alloquēns: “Frātrī tuō,” inquit, “dedī mīlle argenteōs, quā tū tuī pudōris dēfēnsiōne apud omnēs et tuōs ūtāris et aliēnōs.”

17. Deinde Abrāhāmō dēprecante, Abimelechum Deus, ejusque uxōrem et ancillās sānāvit, et iīs gignendī vim restituit,
18. nam propter Saram Abrāhāmī conjugem omnēs Abimelechī domūs uterōs obsignāverat.


CAPUT XXI
1. Saræ autem Jōva adfuit, ut prædīxerat, eīque prōmissa præstitit,
2. ut conceptum ex Abrāhāmō jam sene fīlium ad prōmissum illī ā Deō tempus pareret,
3. quem Abrāhāmus Isaacum nōmināvit,
4. et octāvō ā nātīvitāte diē (ut erat ā Deō jussus) circumcīdit,
5. ipse tum annum agēns centēsimum, cum eī Isaacus fīlius nātus est.

6. Sara autem hæc verba prōtulit: “Rīdēre mē fēcit Deus; hoc quīcumque audiet, arrīdēbit mihi.
7. Quis umquam,” inquit, “dīxisset Abrāhāmō, Saram līberōs esse lactātūram? Et tamen ejus senectæ fīlium peperī.

8. Cum autem grandēscēns jam puer Isaacus esset ablactandus, ipsō ablactandī diē, magnum Abrāhāmus fēcit convīvium.
9. Cumque animadvertisset Sara fīlium Hagāris ægyptiæ, quem ex Abrāhāmō pepererat, Isaacō fīliō suō illūdentem,
10. ita dīxit Abrāhāmō: ”Ējice hanc ancillam ejusque fīlium, neque enim hujus ancillæ fīlius cum fīliō meō Isaacō in hērēditātem veniet.”

11. Ea rēs cum Abrāhāmō propter suum fīlium magnopere displicēret,
12. Deus eum sīc monuit: “Nōlī puerī et ancillæ tuæ vicem dolēre, sed Saræ hōc tōtō in negōtiō obtemperā, nam tibi ex Isaacō dēnōminābitur prōgeniēs,
13. quamquam ancillæ quoque fīlium in gentem prōpāgābō, quia tua prōlēs est.”

14. Igitur māne surgit Abrāhāmus, pānemque et aquæ lagēnam Hagārī dat, et ejus puerīque umerīs impōnit, eamque āmandat. Quæ cum in dēserta Bersabæ vēnisset, ibique errāret,
15. cōnsūmptā lagēnæ aquā, puerum sub quemdam fruticem abjicit.
16. Ipsa, nē morientem vidēret, recēdit, et cum ab eō tēlī jactum distāret, ē regiōne sedēns plōrātum ēdere incipit.

17. Sed audītā ā Deō puerī vōce, Deī angelus Hagārem dē cælō appellāvit. “Quid habēs, Hagar?” inquit. “Bonō es animō, nam puerī vōcem Deus ex eō, in quō est, locō exaudīvit.
18. Surge, et puerum manū prehēnsum allevā, nam ex eō magnam ego gentem efficiam.”

19. Deinde dīvīnitus apertīs ejus oculīs, animadvertit aquæ puteum, ad quem accessit, et, replētā lagēnā aquæ, puerō bibere dedit.

20. Hic puer Deō secundō crēvit, et silvestrem vītam agēns fuit sagittārius.
21. Incoluit autem in sōlitūdine Pharāne. Eī māter uxōrem locāvit ex ægyptō.

22. Per id tempus Abimelechus cum suī exercitūs duce Phicole, Abrāhāmum hujusmodī verbīs adortus est: “Quoniam quidem adest tibi Deus in omnibus tuīs negōtiīs,
23. jūrā mihi per Deum in præsentiā, tē neque mihi, neque meīs nātīs aut nepōtibus nocitūrum, contrāque, quā ego sum benignitāte ergā tē ūsus, eādem tē ergā mē et terram, quæ tē peregrīnum accipit, esse ūsūrum.”

24. Hīc Abrāhāmus, jūrejūrandō condictō,
25. cum illō expostulat dē aquæ puteō, quem illīus servī per vim occupāverant.

26. Et Abimelechus: “Ego vērō nesciō,” inquit, “quis rem istam fēcerit, neque tū dē eā fēcistī mē certiōrem, neque ego ante hodiernum diem audīvī.”

27. Tum Abrāhāmus ovēs et bovēs sūmpsit, et Abimelechō trādidit, atque ita foedus inter sē percussērunt.
28. Cumque seorsum statuisset Abrāhāmus agnās septem,
29. dīxit Abimelechus: “Quōrsum istās septem agnās sēposuistī?”

30. Cui ille: “Ut tū, hīs septem agnīs dē meā manū acceptīs,” inquit, “testis mihi sīs, hunc ā mē esse dēpressum puteum.”

31. Et hanc ob causam vocātus est locus ille Bersaba, quod illīc duo illī jūrāvissent.

32. Igitur ictō apud Bersabam foedere, Abimelechus et Phicol in Palæstīnōs redīre contendērunt.
33. Abrāhāmus autem nemus apud Bersabam sēvit, et ibi Jōvæ Deī nōmen immortālis invocāvit,
34. estque diū in Palæstīnīs commorātus.


CAPUT XXII
1. Hīs rēbus ita perāctīs, Deus Abrāhāmum tentāvit ad hunc modum. “Abrāhāme,” inquit.

Cui ille: “Quid est?”

2. “Adhibē,” inquit, “fīlium tuum ūnicum, quem deamās, Isaacum, et in terram Moriam profectus eum mihi illīc immolātō super quōdam monte, quem ego tibi ostendam.”

3. Māne surgit Abrāhāmus, et, clītellātō asinō, adhibitīs duōbus famulīs et Isaacō fīliō, scissīsque sacrificālibus lignīs, in eum locum īre contendit, quem eī dīxerat Deus.
4. Diē tertiō locum procul animadvertēns,
5. famulīs jubet, ut ibi cum asinō præstōlentur, dum ipse et puer illō eant, adōrātūrī, et inde ad eōs reditūrī.

6. Deinde, sacrificālibus lignīs Isaacō fīliō suō impositīs, ipse sēcum ignem fert et cultrum, atque ita ambō simul eunt.
7. Et Isaacus: “Mī pater,” inquit Abrāhāmō.

Cui ille: “Quid vīs, mī fīlī?”

“Hic quidem est ignis et ligna,” inquit ille, “sed ubi est agnus immolandus?”

8. Et Abrāhāmus: “Deus prōvidēbit ipse sibi agnum ad immolandum, fīlī,” inquit. Ita pergunt īre simul.

9. Ubi in locum ā Deō eī significātum perventum est, ibi Abrāhāmus āram exstruit, dispositīsque lignīs Isaacum fīlium suum cōnstringit, et lignīs in ārā superpōnit,
10. deinde cultrō manum admovet ad fīlium suum immolandum.
11. Sed eum Jōvæ angelus dē cælō revocāns: “Abrāhāme, Abrāhāme,” inquit.

Cui ille: “Quid est?”

12. “Nōlī,” inquit ille, “puerō manum afferre, aut in eum quidquam committere. Nam satis jam mihi explōrāta tua religiō est, quī meā causā nē ā fīliō quidem, eōque ūnicō, abstineās.”

13. Tum Abrāhāmus ērēctīs oculīs pōne cōnspexit arietem cornibus in dūmō hærentem, ad quem accessit, et comprehēnsum prō fīliō suō immolāvit,
14. eumque locum Jōvāream, ā Jōvā vidente, dēnōmināvit, hodiēque etiam mōns ā Jōva videndō vocātur.

15. Abrāhāmum autem Jōvæ angelus iterum dē cælō sīc interpellāvit:
16. “Per mē jūrō,” inquit Jōva, “quoniam fēcistī, ut tē nē ab ūnicō quidem fīliō abstinērēs,
17. ego et tibi favēbō, et tuam stirpem ad stēllārum cælestium, et arēnārum lītoris marīnī numerum augēbō, perficiamque, ut hostium suōrum portīs potiātur,
18. utque in tuā stirpe omnēs orbis terrārum gentēs sēsē beātās ferant, quoniam tū mihi dictō audiēns fuistī.

19. Deinde Abrāhāmus ad famulōs suōs rediit, indeque profectī ad Bersabam ūnā pervēnērunt, ibique habitāvit Abrāhāmus.

20. Postquam hæc gesta sunt, Abrāhāmō nūntiātur, Nachōrem ejus frātrem ex Melcā līberōs sustulisse:
21. Usum prīmōgenitum, Busum, Camuēlem (ā quō Syrī ortī),
22. Casedum, Hasōnem, Pheldam, Jedlaphum et Bathūēlem,
23. quī porrō genuit Rebeccam. Præter hōs octō ex Melcā prōcreātōs,
24. Nachor ex concubīnā suā nōmine Rūmā genuit Tabam, Gahamum, Thaassum et Maacham.


CAPUT XXIII
1. Sara autem, complētīs centum vīgintī septem annīs,
2. mortua est Cariatharbæ, quæ eadem Hebrōn est, in Chananæā, ad quam lūgendam et dēplōrandam accessit Abrāhāmus.

3. Deinde, omissō dēfūnctō suō, Hettæōs hīs verbīs convēnit:
4. “Ego sum peregrīnus et advena inter vōs. Tribuite mihi apud vōs possessiōnem sepultūræ, ubi meum sepeliam mortuum, et ē cōnspectū meō āmoveam.”

5. Ad hæc Hettæī:
6. “Attende nōs, Domine,” inquiunt, Abrāhāmō respondentēs. “Tū inter nōs es prīnceps quīdam dīvīnus, ēlige dē nostrīs sepulcrētīs, ubi tuum sepeliās mortuum. Nostrum quidem nēmō suō tē sepulcrō prohibēbit, quō minus in eō sepeliās.”

7. Hīc Abrāhāmus, cum assurrēxisset, et incolīs Hettæīs honōrem summissē habuisset:
8. “Sī vōbīs cordī est,” inquit, “ut meum dēfūnctum sepulcrō condam, hoc mihi prætereā concēdite, ut prō mē cum Ephrōne Seoris fīliō agātis,
9. ut mihi cavernam duplicem, quam habet in extrēmō suī fundī, vōbīs præsentibus addīcat, et addīcat jūstō argentō, in ūsum sepulcrī.

10. Hīc Ephrōn Hettæus, quī tum aderat inter eōs, audientibus Hettæīs omnibus, quotquot in cūriam vēnerant, Abrāhāmō respondet hīs verbīs:
11. “Auscultā mihi potius, Domine, ego tibi et fundum et fundī cavernam dōnō, idque in præsentiā meōrum populārium, ubi tuum sepeliās mortuum.”

12. Tum Abrāhāmus honōre incolīs summissē præbitō, iīsdem audientibus, Ephrōnī respondet:
13. “Immō tū potius auscultā mihi. Ego tibi prō fundō pecūniam dabō. Hanc tū ā mē accipe, ita illīc meum mortuum sepeliam.”

14. Cui Ephrōn:
15. “Domine attende,” inquit, “fundus hic, dē quō inter mē et tē agitur, est quadringentīs argentī siclīs, sī tantī vīs humāre.”

16. Hōc audītō, Abrāhāmus Ephrōnī argentum ex illīus taxātiōne appendit, præsentibus Hettæīs, vidēlicet quadringentōs siclōs argentī commerciālis.

17. Ita Ephrōnis fundus duplicī cavernā, quī fundus est ē regiōne Mambræ, cum ipsā cavernā, et omnibus arboribus, quæ circumquāque in tōtō ejus spatiō erant,
18. Abrāhāmō ēmancipātus est in possessiōnem, præsentibus Hettæīs omnibus, quotquot in cūriam vēnerant.
19. Posteā in eā cavernā, quæ ē regiōne Mambræ sīve Hebrōnis est,
20. Abrāhāmus Saram conjugem suam sepelīvit, in terrā Chananæā.
21. Hōc pactō fundus eī, ūnā cum cavernā, in ūsum sepultūræ ab Hettæīs addictus est.


CAPUT XXIV
1. Cum autem cōnsenuisset Abrāhāmus, et ætāte prōcessisset, omnia eī bene fortūnante Jōva,
2. servum, quem domī seniōrem tum habēbat, et omnibus suīs præfēcerat, hīs verbīs alloquitur: “Suppōne manum tuam meō femorī,
3. ut tē per Jōvam cælī terræque Deum obtester, nē fīliō meō Isaacō uxōrem ex Chananæīs, apud quōs ego habitō, ascīscās,
4. sed in terram meam patriam profectus, inde eī arcessās.”

5. Cui servus: “Quid sī nōllet mē mulier in hanc regiōnem sequī?” inquit. “Tuumne ego fīlium in eam regiōnem redūcam, ex quā tū oriundus es?”

6. “Cavē,” inquit Abrāhāmus, “nē fīlium meum illō redūcās.
7. Jōva Deus cælestis, quī mē ā domō paternā et nātālī solō distrāxit, quī mēcum collocūtus jūrāvit, sē meæ stirpī datūrum hanc terram, is, inquam, suō tibi præmissō angelō, efficiet, ut illinc conjugem meō fīliō capiās.
8. Quod sī tē mulier sequī nōluerit, hujus certē jūrisjūrandī religiōnē solūtus eris, modo nē fīlium meum illō redūcās.”
9. Tum servus, manū femorī Abrāhāmī dominī suī subjectā, in rem illam jūrāvit.

10. Deinde, adhibitīs decem ex dominicīs camēlīs, profectus est, sēcum ferēns dē omnibus dominī suī bonīs, et in Mesopotamiam ad oppidum Nachōris pervēnit.

11. Ibi camēlīs extrā oppidum stabulātīs ad puteum aquæ sub vesperum, quō tempore aquatrīcēs prōdīre solent,
12. sīc loquitur: “Jōva, Deus dominī meī Abrāhāmī, dā mihi prōsperōs hodiē successūs, et hoc beneficium Abrāhāmō erō meō concēde,
13. ut mē nunc ad fontem stante, cum oppidānōrum puellæ veniunt aquātum, sīc rēs cadat,
14. ut, quæ mihi puella petentī urnam ad bibendum dēpōnet, et meōs prætereā camēlōs adaquandōs suscipiet, ea sit, quam tū Isaacō tuō dēstināstī, et ex eō intellegam, tē in erum meum benignitāte utī.”

15. Nōndum ea fīnierat, cum Rebecca, nāta ex Bathūēle fīliō Melcæ, conjugis Nachōris, frātris Abrāhāmī, urnam in umerīs ferēns exībat,
16. puella faciē ēlegantissimā, virgō, et ignāra virī. Hæc ad fontem dēscendit, replētāque urnā, ascendēbat.

17. Tum servus obviam eī occurrēns: “Heus,” inquit, “dā mihi bibere paulum aquæ ex tuā urnā.”

18. Cui illa: “Bibe,” inquit, “Domine,” simulque dēmissā cōnfestim in manum suam urnā, dat eī bibere.

19. Atque ubi is perbibit, “Etiam tuōs,” inquit, “camēlōs adaquābō ad satietātem bibendī,”
20. statimque, trānsfūsā in aquārium urnā, recurrit ad puteum, ad hauriendum, et ad omnēs haurit camēlōs.
21. Homō intereā eam silentiō contemplārī, ut explōrāret, utrum id sibi iter prosperāret Jōva, necne.

22. Deinde, postquam perbibērunt camēlī, auream prōfert inaurem dīmidiī siclī pondō, et duās ad ejus manūs armillās dēnum aureōrum pondō.
23. Eamque alloquitur: “Cujus es fīlia? Indicā mihi, an sit domī patris tuī locus nōbīs ad pernoctandum.”

24. Cui illa: “Fīlia sum Bathūēlis, quem ex Melcā Nachor sustulit.
25. Strāminis autem et pābulī apud nōs affatim est, nec nōn locus ad pernoctandum.”

26. Hīc ille Jōvam suppliciter venerāns: “Grātiās agō Jōvæ,”
27. inquit, “Deō dominī meī Abrāhāmī, quī dominum meum suā benignitāte et fidē nōn dēstituerit, cum meum iter ad domum cognātōrum ejus dīrēxerit.”

28. At puella domum, mātrī suæ rem ēnūntiātum, cucurrit.
29. Habēbat autem Rebecca frātrem nōmine Labānem, quī ad hominem forās ad fontem cursū contendit.
30. Cumque inaurem et armillās in manibus Rebeccæ sorōris suæ vīdisset, et eam verba illīus referentem audīvisset, adit hominem stantem apud camēlōs ad fontem,
31. eumque ā Jōvā salvēre jussum, hortātur, nē forīs maneat, nam sēsē eī domum, et camēlīs locum præparāvisse.

32. Itaque hominem domum abdūcit, solūtōsque camēlōs strāmine cūrat et pābulō. Ipsīus autem et ejus comitum pedēs aquā lavandōs cūrat,
33. deinde cibum eī appōnit. At ille cibum captūrum sē negat, nisi prius negōtium suum prōposuerit. Et, jubente Labāne, ut prōpōneret,
34. sīc verba facit: “Ego sum servus Abrāhāmī,
35. hominis summās ā Jōvā fortūnās et amplitūdinem cōnsecūtī, tum ovibus et caprīs, būbusque, tum argentō atque aurō, tum servitiō et camēlīs atque asinīs dōtātī.
36. Is ex Sarā uxōre jam vetulā fīlium sustulit, quem hērēdem ex asse cōnstituit,
37. mēque jūrejūrandō astrīnxit, nē fīliō suō uxōrem conciliārem ex Chananæīs, quōrum ipse in fīnibus incoleret,
38. sed, domum suam patriam profectus, ex suōrum cognātōrum familiā ascīscerem.

39. “Cui cum ego dīcerem, futūrum esse forsitan, ut mē nōn sequerētur mulier,
40. respondēbat, Jōvam, ad cujus ipse normam vītam suam īnstituisset, missūrum esse mēcum suum angelum, ad secundandum meum iter, et ad uxōrem fīliō suō ex suā gente et domō paternā conciliandam,
41. ac fore mē illō sacrāmentō līberum, sī modo ad suōs cōnsanguineōs vēnissem, etiam sī nōn impetrāvissem.

42. “Hodiē, ubi ad fontem venī, Jōvam Deum dominī meī Abrāhāmī ōrābam, ut, sī placēret, hoc mihi īnstitūtum iter prōsperāre, efficeret,
43. ut, mē ad fontem astante, quæ puella ad aquandum ēgrederētur, sī mihi petentī paulum aquæ ex suā urnā ad bibendum,
44. et daret, et, camēlōs etiam sēsē adaquātūram, dīceret, ea esset, quam ipse heri meī fīliō in conjugium dēstināsset.

45. “Vix ea cum animō meō locūtus eram, cum ecce ēgressa Rebecca, urnam in umerīs ferēns, ad fontem dēscendit, atque haurit. Et cum ex eā pōtum petīvissem,
46. cōnfestim, dēpositā urnā, offert, et camēlōs etiam adaquandōs suscipit, mēque et camēlōs omnēs adaquāvit.

47. “Quærentīque ‘cujus esset fīlia?’ respondit: ’Bathūēlis, fīliī Nachōris ex Melcā.’

Tum ego ejus faciēī inaurem et manibus armillās accommodāvī,
48. Jōvamque erī meī Abrāhāmī Deum summissē venerātus, eī grātiās ēgī, quod mē tam certā viā dēdūxisset ad erīlis cognātī fīliam, erīlī fīliō conciliandam.
49. Nunc sī in animō habētis, hōc beneficiō atque officiō dominum meum dēmerērī, facite, ut sciam; sīn minus, nihilō sēcius, ut aliquam aliam viam īnsistam.”

50. Tum Labān et Bathūēl: “Hæc plānē ā Jōvā orta rēs est,” inquiunt respondentēs, “neque nōs tibi omnīnō repugnāre possumus.
51. Proinde Rebeccam tibi permittimus; hanc tū dominī tuī fīliō nūptūram, sīcutī Jōvæ vīsum est, dūcitō.”

52. Hīs illōrum verbīs audītīs, servus Abrāhāmī Jōvam summissē venerātus,
53. argentea aureaque vāsa vestēsque prōfert, et Rebeccæ dat, ejusque etiam frātrī et mātrī strēnās.
54. Tum dēmum ipse et ejus comitēs cibum capiunt; deinde cubitum discēdunt.

Postrīdiē, ubi surrēctum est, petit, ‘ut ad dominum remittātur.’

55. Puellæ frāter et māter respondent ipsī, ‘profectūrum, postquam ea cum ipsīs diēs circiter decem mānsisset.’

56. Ille contrā hortātur, ‘nē sē remorentur, dēbēre sē, dum ab Jōvā id sibi iter secundātur, dīmittī et ad dominum redīre.’

57. Tum illī, puellam sē ēvocātūrōs, dīcunt, et ejus sententiam percontātūrōs.
58. Simulque ēvocant, et ex eā quærunt, ‘velitne cum homine discēdere?’ Illa ‘vērō, velle,’ dīcit.

59. Sīc illī Rebeccam sorōrem suam, ūnā cum ejus nūtrīce, Abrāhāmīque servum et ejus comitēs dīmīsērunt,
60. Rebeccæque fausta precātī sunt hīs verbīs:

	“Prōlem tibi, nostra soror, optāmus
		centiēs centēnāriam mīllēnāriam,
	et eam quidem,
		quæ hostium suōrum portās obtineat.”

61. Igitur Rebecca, ejusque puellæ in camēlīs equitantēs, hominem secūtæ sunt. Ita servus ille, assūmptā Rebeccā, profectus est.

62. Isaacus autem, quī tum ad merīdiem incolēbat, ā puteō Lahæroi revertēns,
63. (nam per tempus pōmerīdiānum rūs animī grātiā exierat) venientēs camēlōs animadvertit,
64. et simul Rebecca, Isaacum cōnspicāta, dēsilit dē camēlō,
65. et servum interrogat ‘quisnam vir ille sit, quī per agrum adversum ipsōs tendat?’

Ille ‘dominum suum esse’ respondet. Atque illa, flammeō expedītō, sēsē obvēlat.

66. Servus autem Isaacō, quæ fēcerat, exposuit omnia.
67. Isaacus Rebeccam in tabernāculum mātris suæ intrōdūxit, eamque in mātrimōnium dūxit,
68. et ejus amōre dolōrem, quem capiēbat ex Sarā mātre, lēnīvit.


CAPUT XXV
1. Abrāhāmus autem aliam item uxōrem dūxit, nōmine Ceturam,
2. ex quā sustulit Zamrānem, Jocsānem, Madānem, Madiānem, Isboccum et Suam.
3. Jocsān genuit Sabam et Dodānem. Dodān Assurin, Latussim et Laumim.
4. Madiān Epham, Ephrem, Henochum, Abidam et Eldaam. Hī omnēs nātī sunt ex Ceturā.

5. Dedit autem Abrāhāmus omnia sua Isaacō,
6. et concubīnārum quōs habēbat fīliōs, mūneribus dōnātōs, orientem versus, dōnec adhūc in vītā erat, ab Isaacō āmandāvit.

7. Ac, postquam centum septuāgintā quīnque complēvisset annōs,
8. perāctā fēlīciter ætāte, mātūrāque senectūte, mortuus est, et ad suōs populārēs aggregātus.
9. Eum Isaacus et Ismæl fīliī sepelīvērunt in duplicī cavernā fundī Ephrōnis, fīliī Seoris Hettæī, quī fundus est ē regiōne Mambræ,
10. ab Abrāhāmō ēmptus ex Hettæīs, ubi ipse et ejus uxor Sara sepultī sunt.
11. Mortuō Abrāhāmō, Isaacus ejus fīlius, fortūnante Deō, puteō Lahæroi accoluit.

12. Ismælis autem, Abrāhāmī ex Hagāre ægyptiā, Saræ ancillā, fīliī, multiplicis fīliōrum generis nōmina hæc sunt:
13. Prīmigenius Nabaiothua, Cedar, Adbeel, Mabsāmus,
14. Masma, Duma, Massa,
15. Hadar, Thema, Jetur, Nassis et Cedema.

16. Hī duodecim Ismælis fīliī, suī quisque populī prīncipēs, variīs vīcīs et castellīs fuērunt, atque inter Hevilam et Sur contrā ægyptum habitārunt, vergentēs ad Assyriam.
17. Ipse Ismæl, cōnfectīs centum trīgintā septem annīs, vītā dēfūnctus, et ad majōrēs suōs est allēctus,
18. cum ad obitum ūsque suīs omnibus frātribus invītīs cōnstitisset.

19. Jam dē genere Isaacī Abrāhāmī fīliī dīcendum est. Abrāhāmus Isaacum genuit.
20. Isaacus quadrāgintā annōs nātus, Rebeccam Bathūēlis et Labānis Syrōrum, illīus fīliam, hujus sorōrem, ex Mesopotamiā in mātrimōnium accēpit,
21. posteāque, ut conciperet, (erat enim sterilis) Jōvam precibus exōrāvit.
22. Sed, cum fētūs in ejus uterō cōnflīctārentur, illa dīxit: “Sī ita fit, quōrsum tandem vīvō?”

Deinde ad Jōvæ ōrāculum percontandum adit,
23. quod fuit hujusmodī:
	“Duæ sunt gentēs in ventre tuō,
		duoque ex uterō tuō populī dīvidentur,
	quōrum alter alterō plūs poterit,
		minōrīque serviet major.”

24. Deinde, cōnfectō ad pariendum tempore, ferēbat in uterō gemellōs,
25. quōrum prior ēgreditur, rūfus tōtus et villōsī centōnis īnstar; eī nōmen Ēsāus impositum est.
26. Deinde exiit ejus frāter, Ēsāī calcem manū tenēns; is Jācōbus nōminātus est. Iī, sexāgēsimum annum agente Isaacō, nātī sunt.

27. Quibus puerīs jam adultīs, fuit Ēsāus vēnandī perītus et agrestis, Jācōbus autem vir integer, tabernāculōrum habitātor.
28. Illum Isaacus, quod ferīnam habēbat in ōre, hunc Rebecca adamābat.

29. Cum coxisset autem Jācōbus edūlium, Ēsāus, quī rūre lassus redierat, sīc eī dīxit:
30. “Impertī mihi, quæsō, dē rūfō, dē rūfō istō, nam dēfessus sum, (ex quō etiam ā rūfī vocābulō Idūmī nōmen invenit.)

31. Cui Jācōbus: “Vēnde mihi,” inquit, “in præsentiā, tuæ ætātis prærogātīvam?”

32. Et Ēsāus: “Ēn ego jam jamque ēmorior, quō mihi istam prærogātīvam?”

33. At Jācōbus: “Jūra mihi in præsentiā,” inquit.

Ille vērō jūrat, et Jācōbō ætātis prærogātīvam vēndit,
34. prō quā pānem ab eō et cōnfectum ex lentibus edūlium accēpit, cibōque et pōtū refectus, discessit.

Eō ūsque prærogātīvam contempsit.


CAPUT XXVI
1. Exstitit autem in eā regiōne famēs altera, præter illam superiōrem, quæ temporibus Abrāhāmī fuerat. Tum Isaacus Gerara ad Abimelechum Palæstīnōrum rēgem dēscendit.
2. Et eī Jōva appāruit, eumque monuit ad hunc modum: “Nōlī in ægyptum dēscendere, sed in regiōne, quam tibi ostenderō, cōnsīditō.
3.  In istā commorāre. Ego tibi secundus aderō, tuōque etiam sēminī, nōn modo tibi hās omnēs terrās dabō, idque sēmen (ut fidem Abrāhāmō patrī tuō jūrejūrandō datam cōnservem)
4. ad numerum stēllārum augēbō, et tuō sēminī hās omnēs terrās dabō, et in tuō sēmine omnēs orbis terrārum gentēs beātās sē ferent,
5. quoniam mihi dictō audiēns fuit Abrāhāmus, meaque īnstitūta, præcepta, dēcrēta, lēgēsque cōnservāvit.

6. Ita Isaacus Gerārīs habitāvit,
7. et interrogātus ab ejus locī incolīs dē uxōre suā, respondit, ‘sorōrem esse,’ veritus vidēlicet, nē, sī ‘uxōrem esse’ dīxisset, cum esset Rebecca fōrmōsa, ipse propter eam ab illīs interficerētur.

8. Sed iīs ibi diēs aliquot commorātīs, Abimelechus Palæstīnōrum rēx per fenestram aspiciēns, animadvertit eum cum Rebeccā uxōre suā lūdentem.
9. Itaque eum ēvocāvit, et cum eō verbīs expostulāvit in hunc modum: “At uxor tua est, et tamen tū sorōrem esse dīxerās.”

Cui Isaacus: “Eō,” inquit, “cōnsiliō fēcī, nē propter eam necārer.”

10. Et Abimelechus: “Itane vērō factum in nōs oportuit? Perīculum erat, nē quis hominum cum uxōre tuā concumberet, in quō tū nōbīs noxam importāssēs.”

11. Deinde omnī populō ēdīxit, ‘nē quis hominem, aut ejus conjugem tangeret, et id sub poenā capitis.’

12. Fēcit autem Isaacus in eā terrā sēmentem, eōque annō frūgēs percēpit cum centēsimō, et favente Jōvā, in diēs magis magisque crēscēbat,
13. ita, ut opulentissimus factus sit.
14. Abundābat ovium et caprārum, et boum pecore, et servitiō.

Quā rē invidiā in eum commōtī Palæstīnī,
15. puteōs omnēs, ab Abrāhāmī servīs eō vīvente fossōs, peræquārunt, et terrā complēvērunt,
16. ipse Abimelechus Isaacum jussit ‘ab iīs discēdere, quod esset longē iīs potentior.’

17. Igitur Isaacus inde profectus, ad torrentem Gerarēnsem cōnstitit, et ibi locum domiciliō cēpit,
18. puteōsque, temporibus Abrāhāmī patris suī dēpressōs, et post ejus mortem ā Palæstīnīs complētōs, rūrsum dēpressit, et iīsdem nōminibus appellāvit, quibus fuerant ā patre nuncupātī.

19. Sed ubi ejus servī, ad torrentem fodientēs, aquæ vīvæ puteum invēnērunt,
20. Gerarēnsēs pāstōrēs cum Isaacīnīs rixantēs, contendēbant ‘suam esse aquam,’ ex quō puteus Essecus, quod illī cum eō jūrgātī essent, nōmen habuit.
21. Item alium puteum cavāvērunt, dē quō etiam fuit contrōversia; unde ab inimīcitiīs Satnās dictus est.
22. Inde dīgressus, alium puteum dēmīsit, dē quō nūlla fuit contrōversia, ob eamque causam eum Rohobota ā lātitūdine vocāvit. “Quoniam nunc dēmum,” inquit, “explicuit nōs Jōva, ut per terram prōpāgēmur.”

23. Atque illinc Bersabam ascendit.
24. Illā nocte Jōva eī appāruit, eumque hīs verbīs est allocūtus: “Ego sum Deus Abrāhāmī patris tuī. Bonō es animō, nam tibi secundus aderō, tuamque stirpem Abrāhāmī meī causā multiplicābō.”

25. Igitur Isaacus ibi āram exstrūxit, Jōvæque nōmen invocāvit, et tabernāculum collocāvit. Ibīdem Isaacī servī puteum perfōdērunt.

26. Abimelechus autem ā Gerārīs ūnā cum Ochozattō familiārī suō et Phicole suī exercitūs duce eum convenit,
27. et quærentī ‘cūr ad sē accēderent, quem præ odiō ex suō cōnsortiō expulissent?’ sīc respondent.
28. “Vidēmus adesse tibi Jōvam, itaque cōnstituimus, tēcum sacrāmentō agere, et foedus percutere,
29. ut tū nihil nōbīs noceās, quemadmodum nōs tē nōn tetigimus, nec ūllā rē nisi bona affēcimus, incolumemque dīmīsimus. Quārē age, bene fortūnante Jōvā.”

30. Tum ille eōs convīviō accēpit, cibōque et pōtiōne cūrāvit.
31. Postrīdiē, ubi ex somnō surrēctum est, jūrejūrandō invicem datō, illī, pācātō animō ab Isaacō dīmissī, discessērunt.

32. Eōdem diē ad Isaacum servī veniunt, eumque dē puteō, quem fodiēbant, certiōrem faciunt, et ‘sēsē aquam invēnisse,’ docent,
33. quem puteum ille Sabeam nōmināvit, ob eamque rem nōmen illī oppidō Bersaba est ad hunc diem.

34. Ēsāus autem, quadrāgintā annōs nātus, Jūditham Beeris et Basematham Elōnis Hettæōrum fīliās, in mātrimōnium dūxit,
35. quæ quidem Isaacō et Rebeccæ acerbitātī animī fuērunt.


CAPUT XXVII
1. Isaacus autem cum jam præ seniō cæcūtīret, Ēsāum nātōrum grandiōrem ad sē vocātum sīc alloquitur: “Nāte.”

“Quid vīs?” inquit ille.

2. “Vidēs,” inquit, “ut cōnsenuerim, et mortem cotīdiē exspectem.
3. Quārē sūme tuās sagittās, pharetramque et arcum, et pete rūs ad vēnandum mihi ferīnam,
4. ex quā pulpāmentum ex eō genere, quō dēlector, cōnficiēs, mihique comedendum afferēs, ut tibi bene precer, antequam morior.”

5. Hæc Isaacī ad Ēsāum verba audiēbat Rebecca. Itaque, illō ad vēnātiōnem profectō,
6. cum fīliō suō Jācōbō sīc colloquitur: “Audīvī, cum pater tuus Ēsāum frātrem jubēret ‘petere ferīnam,
7. ex eāque cōnfectum pulpāmentum sibi dare comedendum,’ ut eī ā Jōvā bene precētur, antequam moritur.
8. Nunc, fīlī, obtemperā mihi in eō, quod tibi præcipiam.
9. Adī pecus, et mihi inde duōs hædōs opīmōs affertō, ex quibus edūlium patrī tuō tāle parābō, quālī dēlectātur,
10. quod tū eī comedendum offerēs, ut tibi bene precētur, prius quam ē vītā ēmigret.”

11. At Jācōbus: “Vērum Ēsāus frāter hirsūtus est,” inquit mātrī, “ego dēpilis,
12. quod sī mē forte pater attrectāverit, vidēbor eī illūdere. Ita mihi imprecātiōnem conciliāverō, nōn faustam precātiōnem.”

13. Et māter: “Istam,” inquit, “imprecātiōnem ego præstābō, nāte. Tū modo mihi mōrem gere et pete.”

14. Tum ille petiit et mātrī attulit, quæ pulpāmentum parāvit, quō illīus pater libenter vescerētur.
15. Deinde vestīmenta Ēsāī suī majōris fīliī ēlegantiōra, quæ domī habēbat, dēprōmpsit, et iīs Jācōbum fīlium suum nātū minōrem vestīvit.
16. Manūs autem et cervīcis lēvōrem hædōrum pellibus mūnīvit,
17. et eī pulpāmentum et pānem ā sē cōnfectum trādidit.

18. Igitur ille patrem aggressus: “Mī pater,” inquit.

Cui ille: “Quid est? Quis es tū, fīlī?”

19. “Ego sum Ēsāus,” inquit Jācōbus, “prīmōgenitus tuus. Fēcī, sīcut tū mihi jusserās. Age sedē, et vescere ferīnā mea, ut mihi bene precēris.”

20. Et Isaacus: “Quōnam pactō tam citō nactus es, fīlī?”

Cui ille: “Jōva mihi, Deus tuus, objēcit.”

21. Atque Isaacus: “Accēde hūc,” inquit, “ut tē contrectandō nōscitem, fīlī, utrum sīs ipse fīlius meus Ēsāus, necne.”

22. Cumque ille accessisset, Isaacus eum contrectāns dīcēbat, vōcem quidem Jācōbī esse, sed manūs Ēsāī.
23. Eōque incognitō propter manūs, quās, tamquam Ēsāus esset, hispidās habēbat, eī bene precātūrus inquit:
24. “Tū ergō es ipse nātus meus Ēsāus?”

“Plānē.”

25. “Appōne ergō mihi propius, ut cum ex fīliī meī ferīnā comēderō, tibi bene precer.”

Tum ille apposuit, et pater comēdit, ministrātumque sibi ā fīliō vīnum bibit.
26. Deinde fīlium sīc alloquitur: “Accēde, et mē ōsculāre, fīlī.”

27. Atque ille accēdit, eumque ōsculātur. Et Isaacus, olfactō vestīmentōrum ejus odōre, eī bene precātus est hīs verbīs:

	“Hīc meī fīliī odor est,
		quālem ā Jōvā
		fēcundātus ager efflat.
	28. Deus tibi et cælī rōrem,
		et terræ pinguitūdinem,
		multumque frūmentī atque vīnī impertiat.
	29. Tibi serviant nātiōnēs,
		tē populī colant.
	Dominus estō frātrum tuōrum,
		tēque colant ex eādem tēcum mātre nātī.
	Quī tibi male optābit, eī male estō;
		quī tibi bene optābit, eī bene estō.

30. Postquam Isaacus Jācōbō bene precandī fīnem fēcit, simul ac Jācōbus ē cōnspectū patris abiit, Ēsāus ejus frāter ā vēnātiōnē redierat,
31. parātumque pulpāmentum patrī ipse quoque obtulit, et patrem appellāns hortābātur, ‘ut assurgeret et fīliī ferīnā vescerētur, ut eī bene precārētur.’

32. Tum pater: “Quis tū es?”

Et ille: “Ēsāus,” inquit, “nātōrum tuōrum grandior.”

33. Hīc Isaacus majōrem in modum obstupefactus: “Quis ergō est is,” inquit, “quī modo ferīnam vēnātus mihi attulit, ex quā prōrsum comēdī ante tuum adventum? Eīque sum bene precātus—sānē fortūnātus erit.”

34. Hāc patris ōrātiōne audītā, Ēsāus clāmōrem majōrem cum magnō angōre ēdidit, et patrem appellāns: “Bene precāre etiam mihi, pater.”

35. Cui ille: “Tuus mē frāter callidē aggressus, tuam fēlīcitātem præripuit.”

36. Tum Ēsāus: “Nē ille meritō Jācōbus nōminātur,” inquit, “quī mē jam bis supplantāverit. Prīmum enim meæ ætātis prærogātīvam intervertit, deinde nunc meam fēlīcitātem intercēpit. Sed tamen nūllamne mihi fēlīcitātem reliquam fēcistī?”

37. Cui Isaacus: “Profectō illī et prīncipātum in tē dedī, et omnēs frātrēs servōs redēgī, eumque frūmentō mūnīvī, atque vīnō. Quid tibi jam faciam, fīlī?”

38. Et Ēsāus: “Ūnamnē fēlīcitātem habēbās?” inquit patrī. “Bene precāre etiam mihi, pater.”
Hæc cum dīcēns ejulāre coepisset,
39. sīc īnfit Isaacus:

	“Tua quidem sēdēs
		ā terræ pinguitūdine,
		et ā superō cælī rōre aberit,
	40. gladiōque vīctum parābis,
		et frātrī tuō serviēs.
	Sed erit, cum domināberis,
		ejusque jugum 
		dē tuā cervīce excutiēs.”

41. Ex eō Ēsāus, odiō in Jācōbum conceptō, propter eam, quam ille erat ā patre cōnsecūtus, fēlīcitātem, in hæc verba ipse sēcum ēvāsit: “Patrī quidem meō lūgendī tempus appropinquat. Nam Jācōbum frātrem meum interficiam.”

42. Hīs Ēsāī, majōris nātū fīliī, verbīs Rebeccæ nūntiātīs, Jācōbum minōrem fīlium ad sē vocātum hujusmodī verbīs admonet: “Ēsāus frāter tuus mortem tibi minitātur.
43. Quārē, fīlī, auscultā mihi: Aufuge ad meum frātrem Labānem in Harānem,
44. āctūrus cum eō aliquamdiū, dum frātris tuī īrā dēferveat.
45. Post, frātre tibi pācātō, et hujus tuī in sē factī oblītō, illinc tē arcessendum cūrābō, nē forte utrōque vestrum orber aliquandō.”

46. Deinde Isaacō dēmōnstrat ‘sē Hettæārum pertæsam, suæ vītæ tædēre. Quod sī Jācōbus quoque ex Hettæīs incolīs uxōrem dūceret, nōn fore, cūr in vītā diūtius esse vellet.’


CAPUT XXVIII
1. Tum Isaacus Iacobum vocat, eumque faustīs omnibus prōsecūtus, hīs praeceptīs īnstruit: Nolito uxōrem dūcere ex Chananaeis,
2. Sed in Mesopotamiam domum Bathūēlis, tuī ex mātre ā̆vī, concēditō, et uxōrem ex Labanis avunculī tuī fīliābus sūmitō.
3. Et Deus omnipotēns tibi faveat, tēque tanta sobole augeat, ut in multiplicēs populōs ēvādās,
4. Eōdemque, quō Abrāhāmum, studiō tam tē, quam tuam stirpem prōsequātur, ut in tuae peregrīnātiōnis terrae possessiōnem veniās, quam Deus Abrāhāmō dēdit.
5. Ita dīmissus ab Isaaco Iacobus, in Mesopotamiam ad Labanem, Bathūēlis Sȳ̆rī fīlium, Rebeccae suae et Ēsāī mātris frātrem, īre contendit.
6. At Esaus, ubi animadvertit, Isaacum Iacobo faustā̆ precātum esse, et, postquam eī faustā̆ precātū̆s est, in Mesopotamiam ad dūcendam illinc uxōrem mīsisse, et, nē dē Chananaeis dūceret, vetuisse:
7. Illum autem, pā̆rentī utrīque obsequentem, profectum esse,
8. Vīditque, Chananaeas patrī suō nōn placēre,
9. Ad Ismaelem Abrāhāmī fīlium sē recēpit, et ejus fīliam Mahalatham, Nabaiothi sorōrem, praeter eās, quās habēbat uxōrēs, in mātrimōnium accēpit.
10. Iacobus autem ā Bersaba Haranem contendēns,
11. In locum quemdam pervēnit, et ibi, quod sōl occī̆derat, pernoctāvit: et saxīs, quae in eō locō erant, prō pulvīnō ūsus cubuit.
12. Eī in somniīs vīsa est scālā̆, quae terrae innīxā̆ capite caelum pertingeret: per quam dīvīnī angelī ascendentēs et dēscendentēs cōnspiciēbantur.
13. Atque illī imminēns Iova sīc loquēbātur: Ego sum Iova Deus Abrāhāmī patris tuī et Isaacī: cui tū incubās terrae, eam tibi tuaeque stirpī dabō,
14. Quā stirpe pulveris in modum aucta ad mare, ad orientem, ad septentriōnēs et ad merīdiem propagaberis, et in tē inque tua prōgeniē omnēs orbis terrārum gentēs fortunabuntur.
15. Atque ego (ut tū sciās) tibi aderō, tēque quōcumque concessē̆rī̆s tuēbor, et in hanc terram redūcam: nec enim umquam tē dēseram, quīn tibi prōmissā̆ praestem.
16. Tum Iacobus ā somnō expergēfactus: Certē hoc, inquit, in locō Iova est, id quod ego nesciēbam.
17. At quam terribilis est hic locus? (inquit territus) nihil aliud est, quam Deī domus et portā̆ caelī.
18. Deinde mā̆nē̆, ubi surrēxit, quod saxum capitī suō supposuerat, id in cippum ērēxit, oleōque caput ejus saxī perfūdit.
19. Et locum Bethel nōmine vocāvit, cum id oppidum Luza anteā dīcerētur.
20. Vōtum quoque nuncupāvit in haec verba: Sī mihi adfuerit Deus, mēque in hōc meō itinere conservaverit, vī̆ctumque mihi ad vescendum, et vestītum ad induendum dederit,
21. Sīque domum paternam salvus redierō: erit mihi Iova Deus,
22. Atque hoc, ex quō cippum ērēxī, saxum domus Deī erit: omniumque, quae tū mihi dederīs, decumās tibi dabō.

CAPUT XXIX
1. Deinde illinc profectus, et ad orientālium partēs contendēns,
2. Videt in agrō trēs pecorum gregēs ad puteum quemdam cubantēs: nam ex eō pū̆teō gregēs adaquārī solēbant. Cum enim puteī ō̆s ingentī saxō obstrūctum esset,
3. Eōdem congregābantur omnēs gregēs, avolutoque saxō adaquabantur pecora, rūrsumque saxum ad ō̆s puteī in suum locum repōnēbātur.
4. Et Iacobus: Frātrēs, inquit, unde estis? Ex Harā̆nē, inquiunt.
5. Ecquid nōstis Labanem, Nachoris fīlium? Nōvimus.
6. Valetnē? Valet, atque ecce tibi ejus fīliam Rachelem cum pecudibus venientem.
7. Tum ille: Hem, inquit, diēī multum adhūc est, ut nōn sit tempus cōgendī pecoris: adaquate, et pāstum īte.
8. Ad quem illī: Nōn possumus, inquiunt, nisi, coāctīs omnibus gregibus, āmoveātur saxum ex ōre puteī, ut ita adaquemus.
9. Adhūc eō cum illīs colloquente, ecce aderat cum pecore paternō Rachel: pāscēbat enim.
10. Ea cum pecore Labanis avunculī suī vīsa, Iacobus ad puteum accēdit: et, avoluto ab ōre puteī saxō, avunculī pecū̆s adaquat.
11. Deinde eam, flētum ē̆dendō, ōsculātus,
12. Indī̆cat sē patris ejus cōnsanguineum, et Rebeccae fīlium esse. Quod cum illā patrī renūntiātum cucurrisset,
13. Laban, audītō Iacobi nōmine, sorōris suae fīliī, ei obviam cucurrit, eumque complexūs et ōsculātus domum suam dēdūcit. Ille Labani rem omnem exposuit:
14. Ā quō, ut cōnsanguineum cognātumque decēbat, acceptus, postquam eī per ūnīus mēnsīs spatium convīxit,
15. Laban cum eō loquitur: negat, eum, quia sit cognātus, proptereā dēbēre servīre grātīs: hortāturque, ut, quam sibi velit ab eō mercēdem darī, statuat.
16. Habēbat Laban duās fīliās, quārum nātū major Līā, minor Rachel nōminābātur.
17. Sed erat Līā oculīs īnfirmī̆s. Rachel autem speciē erat et faciē fōrmōsā atque honesta.
18. Hanc cum amāret Iacobus, septem annōrum servitium prō eā cum Labānē pacīscitur.
19. Laban praefātū̆s, praestāre, eam sē illī, quam alterī dare, hominem sēcum retinet.
20. Ita servīvit Iacobus prō Rachele septem annōs: quod spatium eī perinde vīsum est, ac sī paucī diēs fuissent: tantopere eam amābat.
21. Deinde ā Labānē postulāvit, ut, quoniam perāctum spatium esset, suam sibi conjugem in conjūnctiōnem trāderet.
22. Laban, congregātī̆s omnibus locī incolī̆s, convīvium dēdit.
23. Vesperī Liam eī in congressum supposuit,
24. Et Liae Zilpam ancillam suam attribuit, quae eī ancillaretur.
25. Manē Iacobus, ubi Liam esse dēprehendit, cum Labānē expostulat, sēsē eī prō Rachele servivisse ostendit, ab eō dēcipī nōn dēbuisse.
26. Cui Laban respondit, nōn esse mō̆rī̆s apud eōs, ut jūniōrēs ante collocāret, quam grandiōrēs:
27. Perageret proximum septennarium, sē etiam illam eī prō alterīus septennii servitūte trāditūrum.
28. Id quod fēcit Iacobus: complētī̆sque altē̆rī̆s septem annīs, Rachelem ā patre in mātrimōnium accēpit,
29. Cui Racheli pater Balam (quam famulam habēbat) in ancillam adjūnxit.
30. Ille cum Rachele etiam congressū̆s, eam plūs amāvit, quam Liam, ut, prō quā alterum Labani septennium servivisset.
31. Sed Iova, Liam invīsam esse vidēns eī (Rachele sterilī) uterum aperuit.
32. Itaque gravidā̆ facta fīlium peperit, quem Rubenem appellāvit: Quoniam respexit Iova (inquit) miseriam meam, ut meus mē vir nunc sit amātūrus.
33. Deinde alium habuit, et, audīvit Iova, mē esse invīsam, (inquit) mihique hunc quoque dēdit, eōque Simeōnem vocāvit.
34. Alium item genuit, et dīxit: Nunc tandem meus sē mihi vir maritabit, cui trēs pepererim fīliōs: eamque ob causam Levim nuncupāvit.
35. Īnsuper alium peperit, et: Nunc tandem (inquit) Iovae grātiās agam, quā dē causā eī Jūdae nōmen dēdit, deinde pā̆rē̆re dēstitit.

CAPUT XXX
1. Rachel cum sē nūllōs ex Iacobo līberōs habēre vidēret, invidiam in sorōrem permōta, ā Iacobo petiit, ut sibi līberōs conciliāret: aliōquī sē emorituram.
2. Cui Iacobus īrātus: Quasi vērō ego prō Deō sim, inquit, quī tē ventris fētū prohibit.
3. At illa: Est, inquit, Bālā ancillā̆ mea, cum eā congredere, ego partum gremiō excipiam prōlemque per eam ipsā quoque cōnsequar.
4. Itaque eam illī in mātrimōnium trādidit:
5. Cujus ex congressū Bālā fīlium peperit.
6. Tum Rachel: Vindicāvit mē Deus, inquit, meamque vōcem exaudīvit, et fīlium mihi dēdit, quāpropter Danem eum nōmināvit.
7. Item alterum Bālā ex eōdem Iacobo habuit.
8. Tum Rachel: Dīvīnīs certāminibus (inquit) certavi cum sorōre mea, atque etiam vīcī: proptereā Nephthalim vocāvit.
9. At Līā vidēns sē gignē̆re dēsiisse, Zilpam ancillam suam Iacobo in conjugium dēdit.
10. Quae cum ex eō fīlium peperisset:
11. Bene vertat: inquit Līā, eumque Gadum appellāvit.
12. Alterum item Iacobo peperit.
13. Tum Līā: Ad meam beātitūdinem, inquit, quoniam beātam mē ferent mulierēs: eōque Aserem nōmināvit.
14. Cum autem triticeae messis tempore rūs profectus Ruben mandragorās invēnisset, et eās Liae mātrī attulisset, Rachel ab eā petēbat, ut sibi daret dē mandragoris fīliī.
15. Cui illa: Parumnē est, inquit, ut virō meō potiāris, nisi potiāris etiam mandragoris fīliī meī? Ergō prō fīliī tuī (inquit Rachel) mandragoris ille tēcum nocte hāc cubato.
16. Igitur vesperē̆ Iacobo rūre venientī Līā obviam ēgressā̆, ita dīcit: Ad mē veniēs: tē enim fīliī meī mandragoris ēmī. eāque nocte ille cum eā cubuit.
17. Līā ā Deō exaudītā̆, quīntum ex Iacobo fīlium peperit,
18. Et: Dēdit mihi Deus mercēdem, inquit, prō trādita virō ancillā̆: eam ob rem Issacharem nōmināvit.
19. Deinde sextum,
20. Et: Dōtāvit mē Deus dōte bona (inquit.) Nunc tandem mēcum versābitur vir meus, cui sex fīliōs pepererim. Eumque appellāvit Zabulonem.
21. Posteā fīliam genuit, quam Dīnam nuncupāvit.
22. Tum Rachelis memor Deus, eam exaudīvit, eīque uterum aperuit,
23. Quae, fīlium cum peperisset, dīxit: Abolēvit Deus meum opprobrium,
24. Eumque Jōsēphum vocāvit, sīc dīcēns: Addat mihi alterum Iova fīlium.
25. Nā̆tō Jōsēphō, Iacobus Labanem huiusmodi verbīs aggressus est: Dā mihi meās conjugēs et nātōs, prō quibus conjugibus tibi servīvī, et mihi fac in meam patriam discēdendī potestātem.
26. Nam tūtē̆ scīs, quō tibi pactō serviverim.
27. Cui Laban: Atquī pergrātum mihi fēcerīs, inquit, sī (quoniam tua causa Iovam expertus sum certē secundiorem)
28. Tuae mihi mercēdis aestimātiōnem fēcerīs, quam tibi vēlīs ā mē darī.
29. Et Iacobus: Tūtē̆ scīs (inquit) ut tibi serviverim, et quanta tuae reī per mē facta sit accessiō.
30. Nam cum esset ante mē tenuīs, multum amplificātā̆ est, et tibi Iova ad meum adventum factus prōsperior. Sed quandō ego tandem meae domuī cōnsulam?
31. Et Laban: Quid tibi dabō? inquit. Nihil, (inquit Iacobus) sī modo sīc mēcum agere volēs. Ego tuum pecū̆s iterum pāscam atque cūrābō:
32. Sed tōtum hodiē perlustrabo, et omnēs pecudēs ex ovibus pullō notātās, ex caprīs autem versicolores et maculōsās, ab aliīs removēbō, atque hanc mercēdem habēbō:
33. Ad quam cum posteā ventum erit, ipsa mē apud tē innocentia mea dēfendet. Ac quidquid aut in caprīs nōn versicolor et maculōsum erit, aut in ovibus nūlla pullī nōta variābit, id ā mē abiudicabitur.
34. Tum Laban, id sibi perplacere, dīxit,
35. Et eō ipsō diē cīnctōs nō̆tīs, et maculīs variantēs caprōs, omnēsque versicolores, et maculōsās, et omnīnō albō caprās, et fuscō notātās ovēs sēcrēvit, et suīs līberīs trādidit,
36. Trīduīque itinere inter sē et Iacobum interpositō, pecudēs reliquās Iacobo pascendas dēdit.
37. At Iacobus ex pōpuleīs et colurnīs, et castaninis virgīs virentibus partem corticis dētrahēbat, et eārum album nūdābat,
38. Deinde eās pōnēbat in canālibus aquāriōrum, ē regiōne pecorum, ut, cum eō pōtum vēnissent, in aspectū virgārum inīrentur:
39. Quod cum fīēbat, variōs, et maculosos, et versicolores fētūs ē̆dēbant:
40. Quōs deinde segregabat, et, quidquid maculīs et fuscō in Labanis pecore distīnctum erat, id in pecoris aspectū collocābat: sibi autem sēparātim laciniās cōnstituēbat, quās ā Labanis pecore seponebat.
41. Ac quotiēs generōsiōra incipiēbant pecora, virgās in eōrum aspectū in alveīs dēpōnēbat, ut ad eās salirentur,
42. In admissūrā̆ autem parum generosorum nōn pōnēbat. Ita fīēbat, ut parum generōsā̆ Labanis, generōsā̆ autem Iacobi essent.
43. Hōc pactō homō rem suam plūrimum auxit, et numerōsum pecū̆s ovillum et caprīnum, servitiaque, et camēlōs atque asinōs comparāvit.

CAPUT XXXI
1. Sed dictitābant Labanis fīliī, Iacobum omnēs patris ipsōrum facultātēs abstulisse, et ex iīs omnem illum splendōrem comparāsse.
2. Haec cum audiēbat Iacobus, tum etiam Labanem animadvertēbat nōn esse eōdem ergā sē vultū, quō solitus fuerat.
3. Tum autem Iova eum monuit, ut in terram patriam et nātālem reverterētur, sēsē eī adfutūrum prōmittēns.
4. Igitur Iacobus Rachelem et Liam rūs ad pecū̆s suum arcessit,
5. Et cum iīs huiusmodi verbīs agit: Videō ego, nōn esse eundem vestrī patris in mē vultum, quī erat antehāc:
6. Cui ego, (ut vōs scītis) Deō mē patriō juvante, summā ope servīvī,
7. Cum ille mē intereā fefellerit, et mercēdem mihi vel deciēs mūtāverit. Sed nōn permīsit eī Deus, ut ea mē injūria afficeret.
8. Sī mihi versicolores praemiō dēstinābat, pariēbat omne pecū̆s versicolores: sīn autem nō̆tīs cīnctōs, pariēbat omne pecū̆s nō̆tīs cīnctōs.
9. Ita ēreptum patrī vestrō pecū̆s Deus ad mē trānstulit.
10. Jam vērō tempore admissūrae vidēbar mihi in somnīs vidēre pecoris admissāriōs nō̆tīs cīnctōs, et colōris varietāte maculīsque distīnctōs albicantibus.
11. Tum Deī angelus sīc mē interpellābat in somnīs: Iacobe. Quid vīs? inquam.
12. Ērige oculōs, inquit, et aspice, ut omnēs admissāriī, quī ovēs et caprās ineunt, nō̆tīs cīnctī et cō̆lōrum varietāte maculīsque albicantibus distīnctī sint. Videō enim tot Labanis ergā tē injūriās.
13. Ego sum Deus ille Bethelis, ubi tū cippum conspersisti, et mihi vōtum nuncupāstī. Quārē age, ēmigrā ex hāc terrā, et in terram patriam remigra.
14. Tum Rachel et Līā hīs verbīs eī respondērunt: Quasi vērō quidquam jūris aut hērēditātī̆s in domō pā̆rentis nostrī retineāmus.
15. An nōn eī aliēnārum sumus habitae numerō, quī nōn sō̆lum nōs vēndiderit, sed etiam argentum nostrum comēderit?
16. Nam, quāscumque ā patre nostrō facultātēs Deus abstulit, nostrae sunt et nostrōrum līberōrum. Quōcircā, sīcut ā Deō jussus es, plānē facitō.
17. Tum Iacobus līberōs suōs et conjugēs in camēlōs tollit,
18. Et omne suum pecūlium, omnēsque, quās in Mesopotamiā̆ comparāverat, facultātēs sēcum dūcēns, ad patrem suum Isaacum in Chananaeam īre contendit.
19. Rachel autem, patre suō Labānē ad tōnsūram ovium profectō, ejus surripuerat penātēs.
20. Iacobus igitur, īnsciō Labānē Sȳ̆rō, neque dē fugā admonitō, cum omnibus suīs cōpiīs profectus aufū̆git,
21. Trājectōque flūmine, ad Galaadum iter advertit.
22. Hāc Iacobi fugā Labani tertiō diē nūntiātā̆,
23. Propinquōs suōs adhibet, et illum septem diērum viam persecūtus, in monte Galaado comprehendit.
24. Sed Deus Labanem Syrum aggressus, noctū per somnium monet, ut caveat, nē Iacobum ūlla minimā rē offendat.
25. Tetenderat autem Iacobus in monte, cum eum Laban assecūtus cum suīs propinquīs in eōdem monte Galaado tetendit:
26. Et illum tālī ōrātiōne aggressus est: Quaenam tē ratiō indūxit, ut īnsciō mē, meās fīliās, tamquam ferrō partās, abdūcerēs?
27. Cūr clam et nesciente mē aufūgistī, neque mē certiōrem fēcistī, ut tē carminum, tympanōrum, cythararum voluptāte prōsequerer?
28. neque mihi, ut meōs nātōs et nā̆tās oscularer, permīsistī? Stultē̆ sānē fēcistī.
29. Et mihi quidem erat in manū nocēre vōbīs: sed mē Deus vester patrius heri monuit, ut cavērem, nē Iacobum ūlla minimā rē offenderem.
30. Vērum estō: profectus sīs sānē prae dēsīderiō, quod capiebas ex domō paternā̆. Deōs vērō meōs cūr fūrātus es?
31. Ad haec Iacobus huiusmodi verbīs respondet: Illud metū adductus fēcī, veritus, nē tū mihi tuās fīliās ēriperēs.
32. Nam deōs quidem tuōs, sī quem penes invēnerī̆s, is vītā prīvētur. Nōscitā cōram propinquīs nostrīs, sī quid tuī apud mē est, atque id aufertō. Nesciēbat autem Rachelem eōs esse furatam.
33. Tum Laban in Iacobi et Liae et duārum ancillārum tabernācula ingressus est: in quibus cum illōs nōn invēnisset, ex Liae in Rachelis tabernāculum trānsiit.
34. At Rachel sūmptōs larēs in camēlī clītellīs posuerat, superque sēderat. Cumque perscrūtātus Laban omne tabernāculum nusquam eōs invēnisset,
35. Illa patrem sīc alloquitur: Nōlī, Domine, aegrē̆ ferre, sī tibi assurgere nōn possum: sum enim in mēnstruīs. Igitur cum Laban dīligenter rīmātus larēs nōn invēnisset,
36. Iacobus īrātus eum huiusmodi ōrātiōne objūrgāvit: Quodnam scelus concēpī, inquit, aut quod in mē facinus admīsī, ut tū mē sīc persequerēre?
37. Omnia mea ūtēnsilia scrūtātus es: sī quid dē ūlla tuae domus supellectile invēnistī, hūc prōmē̆ cōram nostrīs utrīusque propinquīs, ut ipsī lī̆tem inter nōs dirimant.
38. Jam vīgintī annōs apud tē ēgī: tuae ovēs et caprae numquam fuērunt īnfēcundae: tuae oviariae arietēs nōn comēdī:
39. Ferīs ēreptum ad tē nihil retulī: meō perīculō dētrīmenta facta sunt, tū mihi imputabas: ego diēī, ego noctis damnā̆ praestitī.
40. Dēnique ea fuī condiciōnē, ut et dē diē aestū, et dē nocte conficerer gelū, oculīs intereā somnō cā̆rentibus.
41. Hīc mihi jam vīcēsimus annus agitur, cum sum domī tuae: annōs quattuordecim tibi prō tuīs duābus fīliābus servīvī, et sex prō pecore, cum tū mihi intereā mercēdem vel deciēs mutavisti.
42. Quod nisi Deus mihi patrius, Deus Abrāhāmī et terror Isaacī, adfuisset, tū quidem vacuum mē dīmīsissēs. Sed respexit ille miseriās et labōrēs, quibus ego sum perfūnctus, id quod heri satis ostendit.
43. Et Laban respondēns: Meae sunt hae fīliae, inquit, meī fīliī, meum pecū̆s, dēnique, quidquid vidēs, meum est. Quārē age: nam hāc rē meīs hīs fīliābus et eārum nā̆tī̆s optimē cōnsultūrus hodiē videor,
44. Sī inter nōs foedus fē̆riāmus, quod sit utrīque nostrum testimōniō.
45. Hic Iacobus saxum in cippum ērēxit:
46. Itemque ejus propinquī, congestīs ipsīus jussū lapidibus, tumulum effēcērunt, super quō cibum cēpērunt,
47. Et eum tumulum Laban Iegarsahadutham, Iacobus Galaadum dēnōmināvit.
48. Galaadus autem ā testimōniō proptereā dictus est, quod hic tumulus hodiē testis inter mē et tē futūrus est (inquit Laban.)
49. Et ab aspiciendo Maspha, quod speculaturus est Iova (inquit idem) quid ā mē et ā tē fīat, cum discesserī̆mus alter ab alterō.
50. Quod sī tū meās fīliās asperius tractābis, aut sī aliās praeter eās in mātrimōnium ducēs, nēmō apud nōs adest, atque hujus quidem reī nōbīs Deus testis estō.
51. Vidēs hunc tumulum (inquit) vidēs et hunc, quem ego inter mē et tē cippum exstrūxī.
52. Hic tumulus et hic cippus testēs suntō, neque tē adversum mē, neque mē adversum tē trānsitūrum hunc tumulum et hunc cippum, nocendī ergō.
53. Deus Abrāhāmī, et Deus Nachoris, utrīusque patrius, vindicēs nostrī suntō. Iacobus autem per Isaacī patris suī terrōrem jūrāvit.
54. Deinde sacrificium in monte fēcit, et propinquōs suōs ad epulās invītāvit. Itaque cibum cēpērunt, et noctem illam in monte fuērunt.
55. Manē Laban cum surrēxisset, nepōtēs et fīliās suās deōsculātus, et iīs faustā̆ precātū̆s, domum reversus est.

CAPUT XXXII
1. At Iacobus iter suum perrēxit, in quō cum eī dīvīnī angelī occurrissent,
2. Ille, iīs vīsī̆s, ita dīxit: Hoc dīvīnum agmen est. Itaque locum inde Mahanaim appellāvit.
3. Deinde nūntiōs ad Esaum frātrem suum in terram Seiriam, in agrum Idūmaeae praemīsit,
4. Iīsque mandāvit, ut Esao, dominī eum nōmine appellantēs, nūntiārent, servum ipsīus Iacobum apud Labanem peregrīnandō hāctenus commorātum,
5. Ibi bovēs, asinōs, ovēs, caprās, servōs atque ancillās comparāsse, ad quae nūntiandā̆ ipsīus benevolentiae conciliandae grātia ad eum nūntiōs mitteret.
6. Nūntiī, ad Iacobum reversī, retulērunt, sēsē ad ejus frātrem Esaum vēnisse, illum eī obviam cum quadringentīs hominibus venīre.
7. Quārē nōn mediocrī metū perturbātus Iacobus, in tantā angustiā̆ hominēs, quōs sēcum habēbat, et pecora, et bovēs, et camēlōs in duo agmina distribuit,
8. Eō cōnsiliō, ut, sī Esaus alterum agmen adortus occī̆disset, reliquum saltem ēvāderet.
9. Deinde inquit: Deus ā̆vī meī Abrāhāmī, Deus meī patris Isaacī, Iova, quī mē in terram meam patriam redīre jussistī, tē mihi benignum fore, pollicēns,
10. Equidem imparsum tantīs beneficiīs et officiīs, quibus tū mē tuum affecisti, quippe cum, quī Jordānem hunc cum baculō trānsieram, nunc duo agmina habeam.
11. Dēfende mē, quaesō, ab injūriā meī frātris, ab injūriā Ēsāī, quem metuō, nē mē, nē līberōs cum mātribus adortus trucīdet.
12. Certē tū tuum mihi favōrem, tū sobolem arēnā̆ maris numerōsiōrem et plānē innumerābilem prōmīsistī.
13. Haec ille: eamque ibi noctem ēgit, et ex hīs, quae in praesentiā̆ suppetēbant, Esao frātrī mūnus adōrnāvit,
14. Vidēlicet caprās et ovēs ducēnās, caprōs et arietēs vīcēnōs,
15. Camēlōs mātrīcēs cum suīs pullīs trīgintā, vaccās quadrāgintā, taurōs decem, asinās vīgintī, asellōs decem.
16. Haec in laciniās partītus suīs servīs trādit, eōsque praeīre jubet, interjectō inter laciniās spatiō.
17. Tum prīmō servō praecipit, ut, sī incurrerit in Esaum frātrem, quaerentī, cujus sit, quō contendat, et cujus sint ea, quae ante sē agat:
18. Respondeat, sē esse Iacobi, illīus servī, ā quō id mūnus Esao dominō mittātur: ipsum autem Iacobum subsequī.
19. Īdem alterī etiam et tertiō praecipit, et omnibus laciniās sequentibus, ut eōdem modo cum Esao, ubi eī occurrerint, loquantur,
20. Ipsumque Iacobum post sē venīre, dīcant: idque eō cōnsiliō faciēbat, ut illīus in sē animum, praemissō mūnere, pacaret, et ita dēmum receptum ad ejus cōnspectum habēret.
21. Ita praemissō mūnere, ipse eā nocte in agminē fuit.
22. Et dē nocte surrēxit, adhibitīsque duābus conjugibus suīs, et duābus ancillīs, et ūndecim nā̆tī̆s, vadum Iabboci trānsiit.
23. Atque illīs et omnibus suīs flūmen trāductīs,
24. Cum ipse sōlus restāret, colluctatus est cum eō vir quīdam ūsque ad ortum aurōrae: 
25. Quī vir, cum vidēret, eum ā sē nōn posse superārī, ejus cavum femoris perstrīnxit, ex quō contractum est Iacobi cavum femoris in colluctando.
26. Atque ille: Omitte mē, inquit, nam orī̆tur aurōrā̆. Et Iacobus: Nōn omittam, quīn tū mē felicitaveris;
27. At ille: Quod est tibi nōmen? Iacobi, inquit.
28. Tum ille: Jam nōn Iacobus vocāberis, sed Isrāēl, quod et in Deum et in hominēs tē prīncipāliter gesserī̆s, ac vīcerī̆s.
29. Hic Iacobus vicissim ab illō petīvit, ut nōmen indicāret suum. Sed ille nōmen suum exquīrere vetāns, quippe quod esset mīrābile, eum ibi felicitavit.
30. Iacobus autem locum illum Phanuel appellāvit, quod ibi Deum praesēns praesentem vīdisset, et tamen incolumīs ēvāsisset.
31. Eō locō praeteritō, sōl eī ortus est, alterō crūre claudicantī.
32. Ex eō sit, ut hodiē Isrāēlītae nervō contrahente, quī est in cavō femoris, nōn vescantur, quod in eō perstrictum fuit illīus cavum femoris.

CAPUT XXXIII
1. Cum autem Esaum, ad sē cum quadringentīs hominibus venientem vīdisset, puerōs Liae et Racheli et duābus ancillīs distribuit,
2. Ita, ut ancillās prīmō locō, deinde Liam cum suīs utrāsque nā̆tī̆s, postrēmō Rachelem cum Jōsēphō collocāret.
3. Ipse eōs antecessit, et ad frātrem suum appropinquando septiēs sē ad terram summīsit.
4. Tum Esaus eī obviam cucurrit, et in ejus collum īnsiluit, eumque complexūs, et flēns flentem deōsculātus est.
5. Deinde fēminās et puerōs cōnspicātus, ita dīxit: Quī sunt istī? Cui ille: Puerī sunt, quōs mihi tuō Deus largītus est.
6. Deinde ancillae cum suīs nā̆tī̆s accēdunt, honōremque praebent,
7. Līā quoque cum suīs nā̆tī̆s accēdit, sēque honōris causā summittunt. Postrēmō accēdunt Jōsēphus et Rachel, honōremque summissē̆ praebent.
8. Tum Esaus: Quōrsum autem tibi tōtus ille grex, cui ego occurrī? Ad tuam, domine, benevolentiam conciliandam, inquit ille.
9. Et Esaus: Satis multa habeō, inquit, frāter, habē tibi tuā.
10. Cui Iacobus: At, sī quid apud tē auctōritātis habeō, faciēs mihi hanc grātiam, ut id ā mē mūnusculum accipiās. Nam tuum vīdisse vultum perinde habeō, ac sī Deī vultum vīdissem.
11. Quamobrem patē̆re, hoc ā tē impetrārī, ut meum, quod tibi oblātum est, dōnum accipiās, postquam prō Deī mūnificentiā omnia habeō. Sīc ille coāctus est accipere,
12. Et: Pergāmus, inquit, ego tē comitābor. Cui Iacobus:
13. At tū scīs, domine, mē puerōs habēre tenerōs, ovēsque, et caprās, et bovēs praegnantēs. Quod sī vel ūnum diem fatīgentur, omnēs ovēs et caprae morientur.
14. Quamobrem rogō tē, domine, ut mē tuum anteeas: ego placidē̆ incēdam, ad eōrum, quae prae mē dūcō, et ad puerōrum gressum, dōnec ad tē in Seir perveniam.
15. At Esaus: Saltem dē meīs tibi comitibus aliquōs relinquam. Quid opus, inquit ille, domine, ut tū cōnferās in mē hoc beneficiī?
16. Ita Esaus eō diē, quā vēnerat viā, in Seir revertit.
17. Iacobus autem Sochotha profectus, domum sibi et tegetēs pecorī aedificāvit, ā quibus tegetibus locō Sochotha nōmen fēcit.
18. Posteā ad Solymam venit, urbem Sichemi, sitam in Chananaea, ex Mesopotamiā̆ reversus, et ante urbem cōnsēdit:
19. Agrīque fundum, in quō tetenderat, ab Hemoris Sichemi patris fīliīs centum quessitis emit:
20. Ubi altāre exstrūxit, quod Deum Isrāēlītārum Deum nuncupāvit.

CAPUT XXXIV
1. Dīnā̆ autem, quam Iacobus fīliam ex Līā sustulerat, ad spectandās ejus regiōnis mulierēs ēgressā̆ est.
2. Eam ut vīdit Sichemus Hemoris Hevaei, terrae illīus prīncipis, fīlius, rapuit, eīque stuprum intulit,
3. Et, puellae intimō amōre correptus, verbīs eam blandīs appellat,
4. Cumque Hemore patre suō agit, utī eam sibi in mātrimōnium accipiat.
5. Iacobus, audītā̆ fīliae corruptēlā̆, cum fīliī ejus rūrī apud pecū̆s abessent, tacuit ūsque ad eōrum adventum.
6. Hemor autem Sichemi pater Iacobum ad colloquendum adiit.
7. Et jam Iacobi fīliī, rē audīta, redierant rūre, et magnō dolōre exārserant, tantum in Isrāēlītās commissum esse flāgitium, ut Iacobi fīlia contrā fās esset constuprata.
8. Apud eōs Hemor hāc ōrātiōne ūsus est: Sichemus fīlius meus puellae vestrae amōre captus est, huic eam in mātrimōnium date,
9. Et nōbīscum affīnitātem contrahite, fīliās vestrās nōbīs dandō, et nostrās vicissim accipiendō:
10. Tum nōbīscum habitatote, et nostrōs fīnēs vestrō arbitrātū incolitote, iīs prō vestra possessiōnē ūtentēs.
11. Sichemus quoque patrem et frātrēs puellae alloquēns: Hanc mihi, inquit, grātiam facite, et quidquid mihi imposueritis, dabō.
12. Quamvīs grandem ā mē dōtem et dōnum postulātē̆: dabō vestrō arbitriō, modo puellam mihi dētis in conjugium.
13. Ad haec Iacobi fīliī ōrātiōne īnsidiōsā̆ (quoniam Dīnā̆ soror eōrum stuprātā̆ fuerat) Sichemo et Hemori ejus patrī respondērunt,
14. Nōn posse sē eōrum postulātā̆ facere, ut suam sorōrem hominī praepūtium habentī darent: id enim sibi turpe fore.
15. Sēsē tamen hāc condiciōnē illōrum dēsīderiō indulturos, sī illī sē ipsīs in eō accommodārent, ut omnēs suōrum marēs circumciderent.
16. Ita sē fīliās illīs suās datūrōs, et illōrum vicissim acceptūrōs, simulque habitantēs in ūnum populum coalituros.
17. Quod sī id sibi nōn dedissent, ut circumciderentur, sēsē puella abductā̆ abitūrōs.
18. Placuit Hemori et Sichemo Hemoris fīliō ōrātiō,
19. Nec reī cōnfectiōnem distulit adolēscēns: adamabat enim Iacobi fīliam, tum autem tōtīus paternae domus plūrimum poterat.
20. Igitur in cūriam oppidī veniunt Hemor et Sichemus ejus fīlius, et cīvēs suōs docent,
21. Illōs hominēs esse pācātō ergā sē animō, posse eam terram incolē̆re, eaque utī, satis enim sē lātōs habēre fīnēs prō illīs: quārē illōrum fīliās asciscant sibi conjugēs, et suās illīs invicem trādant.
22. Cēterum illōs sibi ita dēmum concessūrōs, ut sēcum habitent, et in ūnum populum coalēscant, sī quemadmodum illī circumcīsī essent, ita ipsī omnēs suōs marēs circumcidant.
23. Hoc pācō illōrum pecora, facultātēs, jūmenta omnia sua fore, tantum ut eōs ad commūnem habitātiōnem obsequendō pelliciant.
24. Hāc eōrum ōrātiōne inductī omnēs Hemoris et ejus fīliī cīvēs, cūnctōs ex suīs marēs circumciderunt.
25. Tertiō diē post, cum illī in dolōre essent, duo ex Iacobi fīliīs Simeōn et Lē̆vis, Dinae germānī, gladiōs capiunt, oppidum audācter invādunt, marēs omnēs perimunt,
26. Hemorem et Sichemum ejus fīlium ferrō trucīdant, et abductā̆ ex Sichemi domō Dīnā̆ exeunt.
27. Reliquī Iacobi fīliī ad caedem superveniunt, et oppidum, in quō stuprātā̆ eōrum soror esset, dēpraedantur:
28. Ovēs, caprās, bovēs, asinōs, omnia quaeque in oppidō, quaeque in agrīs erant, dīripiunt,
29. Omnēsque illōrum facultātēs, omnēs impūberēs atque mulierēs, omnia dēnique, quae in domibus erant, dēpraedātī, in captīvitātem abdūcunt.
30. At Iacobus Simeōnem et Levim incūsāns, ostendit sēsē ab iīs in magnās difficultātēs conjectum, atque in capitāle ō̆dium Chananaeorum et Pherezaeorum incolārum esse vocātum: perpaucōs enim sē habēre numerō, illōs contrā sē coitūrōs, et sē suamque familiam perditūrōs.
31. Cui illī respondērunt, nōn esse aequum, ut prō meretrīce habitā esset soror ipsōrum.

CAPUT XXXV
1. Posteā admonitus ā Deō Iacobus, ut Bethel sē cōnferret ad habitandum, et illīc āram faceret Deō, quī eī Esaum frātrem suum fugientī appāruisset:
2. Domesticīs et suīs omnibus imperāvit, ut remōtīs, quōs habēbant, dīīs peregrīnīs, lustrarentur, et vestīmenta mūtārent.
3. Prō̆fectūrōs enim Bethel, sēque ibi āram factūrum Deō, ā quō in suīs difficillimīs temporibus exaudītus, et in suā itinere adjūtus esset.
4. Illī omnēs, quōs habēbant, deōs peregrīnōs, nec nōn inaurēs, quās in auriculīs habēbant, Iacobo trādunt: quibus ab illō sub quercū ad Sichemam occultātī̆s,
5. Profectī sunt, tantō fīnitimīs cīvitātibus terrōre dīvīnitus incussō, ut Iacobeos nōn persequerentur.
6. Ita pervēnit Iacobus Luzam, in Chananaea sitam, quae eā̆dem est Bethel, cum omnibus suīs hominibus.
7. Ibique āram exstrūxit, et locum El Bethel appellāvit, quod illīc eī frātrem fugientī Deus sēsē ostendisset.
8. Īnfrā Bethel Rebeccae nutix Debora vītā dēfūncta, sepultā̆ est sub rōbore, quod Iacobus flētū̆s rōbur nōmināvit.
9. Et Deus Iacobo ex Mesopotamiā̆ venientī iterum appāruit, eumque felicitavit:
10. Et deinceps nōn Iacobum (quō nōmine anteā dīcerētur) sed Israelem vocārī īnstituit.
11. Ego sum Deus omnipotēns, inquit: Propāgātō genus tuum multipliciter, ita, ut ex tē gēns, vel potius gentium multitūdō proficīscātur, rēgēsque etiam ex tuīs rēnibus oriantur.
12. Et quidem quam Abrāhāmō et Isaaco terram dedī, eam ego terram tibi et tuae posteritātī secūtūrae dabō.
13. Sīc locūtus Deus ab illō ex eō locō discessit.
14. Iacobus autem eōdem in locō cippum statuit ex saxō, eumque cōnspersit et oleō perfūdit,
15. Locumque, in quō Deus sēcum locūtus esset, Bethel nuncupāvit.
16. Cum autem Bethele profectī ab Ephrata ūnā statiōne abessent, peperit Rachel, et quidem difficulter.
17. In quō partū cum aegrē̆ ēnitentem obstetrīx sine metū esse jubēret, quod is quoque mās esset:
18. Illa animam agēns (nam in eō nīxū mortua est) nātum Benonim vocāvit, pater autem Beniaminem.
19. Ita mortua Rachel sepultā̆ est in viā Ephratae, quae eadem Bēthlehēmā̆ est:
20. Cujus sepulcrō Iacobus imposuit cippum, quī etiamnum cippus sepulcrī Rachelis dīcitur.
21. Inde profectus Isrāēl ultrā turrim Edren tetendit.
22. Israele in illīs fīnibus habitante, Ruben in Balae patris suī concubīnae concubitum venit, quae rēs audīta Israeli displicuit. Habuit igitur Iacobus fīliōs duodecim.
23. Ex Līā prīmum omnium Rubenem, deinde Simeōnem, Levim, lūdam, Isacharem et Zabulonem.
24. Ex Rachele Jōsēphum et Beniaminem.
25. Ex Bālā, Rachelis ancillā̆, Danem et Nephthalim.
26. Ex Zilpa, Liae ancillā̆, Gadum et Aserem. Hōs Iacobus fīliōs in Mesopotamiā̆ prōcreāvit.
27. Deinde ad patrem suum Isaacum pervēnit in Mambrem Cariatharbae, id est Hebronem, ubi commorātī fuērunt Abrāhāmus et Isaacus.
28. Ac postquam Isaacus centum octōgintā complēvit annōs,
29. Vītā dēfūnctū̆s, suōrumque populārium numerō senex et mātūrus aevī additus, et ab Esao et Iacobo fīliīs sepultus est.
